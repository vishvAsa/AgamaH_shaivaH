+++
title = "११"

+++
  
॥ एकादशः श्वासः ॥  
  
अथोर्ध्वाम्नायावरणानि । तथा कुलार्णवे -  
  
नवावरणपूजां च कृत्वा देवीं प्रतर्प्य च ।  
षोडशैरुपचारैस्तु साङ्गं सावरणं शिवम् ॥ १ ॥  
  
पूजयेन्मूलमन्त्रेण गन्धपुष्पाक्षतादिभिः ।  
महाषोढोतिताशेषपरिवारांश्च शाम्भवि ॥ २ ॥  
  
प्रणवादिनमोन्तेन तत्तन्नाम्ना प्रपूजयेत् ।  
  
इति । उत्तरतन्त्रे -  
  
बिन्दावासनरूपेण स्थितं च परमं शिवम् ।  
पराप्रासादमन्त्रेण तुरीयाविद्ययाथवा ॥ १ ॥  
  
षोडशैरुपचारैस्तु पूजयेत् तर्पयेत् त्रिधा ।  
गुरुपात्रामृतेनैवाथवा श्रीपात्रबिन्दुभिः ॥ २ ॥  
  
पञ्चप्रणवमुच्चार्य शिवशक्त्यात्मकादि च ।  
परमादिशिवश्री च पादुकां तर्पयामि च ॥ ३ ॥  
  
तर्पयेद्दशधा प्रोक्तदशमुद्राश्च दर्शयेत् ।  
बिन्दुचक्रे च पूर्वादिचतुर्दिक्षु च मध्यतः ॥ ४ ॥  
  
गुरुपात्रामृतेनैव षडङ्गावरणं ययेत् ।  
ईशतत्पुरुषाघोरवामसद्यादिमूलकैः ॥ ५ ॥  
  
षडङ्गावरणमिष्ट्वा ब्रह्मविष्ण्वोस्तथैव च ।  
रुद्रशम्भुपराणां च विश्रान्तिचरणान् यजेत् ॥ ६ ॥  
  
आदिनाथादिगुरवो दिव्यसिद्धौघमानवाः ।  
पूजनीयाः प्रत्यत्नेन सर्वकामार्थसिद्धये ॥ ७ ॥  
  
ततोष्टकोणसन्धिस्थग्रन्थ्यष्टकविभेदतः ।  
योग्मशः पार्श्वयुग्मेषु श्रीपात्रामृतबिन्दुभिः ॥ ८ ॥  
  
कुलयोगिनिपूर्वादिमूलविद्यास्तु षोडश ।  
घृतपाशाङ्कुशा रक्ता वरदाभयपाणयः ॥ ९ ॥  
  
पूजयेत् तर्पयेच्चापि ततोऽन्तर्दशकोणके ।  
चतुर्दिक्षु तथोऽर्ध्वाधः श्रीपात्रामृतबिन्दुभिः ॥ १० ॥  
  
यजेत् षडाधारविद्यास्तद्वाह्यस्थदशारके ।  
ईशानस्य कला इष्ट्वा मन्वस्रे पुरुषस्य तु ॥ ११ ॥  
  
अघोरस्य कला ह्यष्ट दलग्रन्थिषु संयजेत् ।  
षोडशच्छदपद्मे तु वामेदेवकला यजेत् ॥ १२ ॥  
  
सद्योजातकला भूमिपुरे सम्पूजयेत् ततः ।  
श्रीचक्रस्थान्तरालेषु केसरेषु च वै क्रमात् ॥ १३ ॥  
  
चतुरस्रप्रक्रमेण सामान्यार्घ्यस्थबिन्दुभिः ।  
महाषोडोदिताशेषदेवताः परिपूजयेत् ॥ १४ ॥  
  
षट्शाम्भवसुरश्मीनां बिन्दुचक्रे तु पूजनम् ।  
इत्थं पूजां विधायाथ षोडशैरुपचारकैः ॥ १५ ॥  
  
सर्वावरणसम्पूर्णां सम्पूज्य तदनन्तरम् ।  
  
इति । दक्षिणामूर्तिसंहितायाम् -  
  
नैवेद्यं षड्रसोपेतं कामधेनुपवित्रितम् ।  
दद्यात् कर्पूरसहितं ताम्बूलं परशक्तये ॥ १ ॥  
  
नित्यहोमं प्रकूर्वीत पूर्वोक्तविधिना प्रिये ।  
यथाशक्ति जपं कुर्यात् स्तुतिं च परमेश्वरि ॥ २ ॥  
  
आदिश्लोकद्वयेनापि तथा सौभाग्यदेवताम् ।  
  
इति । आदिश्लोकद्वयं तु -  
  
श्रीमच्छ्रीकोशहृदयं पञ्चसिंहासनात्मकम् ।  
फलं कल्पलतानां च चारुरत्नस्फुरत्कलम् ॥ १ ॥  
  
चतुरायतनानन्दि चतुरन्वयकोशगम् ।  
नित्यानन्दि परं ब्रह्मधाम नौमि सुखाप्तये ॥ २ ॥  
  
प्। १९६) इति । तथा -  
  
सौवर्णे रौप्यकांस्यादिपात्रे वसुदलं लिखेत् ।  
गन्धेन चुलुकं मध्ये मुद्रां वा तत्र वै न्यसेत् ॥ ३ ॥  
  
वसुपत्रेषु चाज्येन पूरितान् नव दीपकान् ।  
भ्रामयेद्रत्नविद्याभिस्त्रिधा भृत्वा तु मस्तके ॥ ४ ॥  
  
मूलेन तां स्मरेदन्ते सर्वविघ्नोपशान्तये ।  
  
इति । रत्नविद्या तु ज्ञानार्णवे -  
  
गसौ च पमनाः पश्चादिन्द्रस्थाः क्रमशः शिवे ।  
वामकर्णविशोभाड्या बिन्दुभूषितमस्तकाः ॥ १ ॥  
  
रमायासम्पुटेन रत्नेशीयं नवाक्षरी ।  
  
श्रींह्रीङ्ग्लूंस्लूम्प्लूम्म्लून्न्लूंह्रींश्रीम् इति । स्वच्छन्दसङ्ग्रहे -  
  
प्रद्योतन ऋषिः प्रोक्तस्त्रिष्टुप्च्छन्दः प्रकीर्तितम् ।  
रत्नेश्वरी देवता स्यान्मायाबीजं तु बीजकम् ॥ १ ॥  
  
श्रीबीजं शक्तिरुद्दिष्टा ग्लूम्बीजं कीलकं स्मृतम् ।  
स्वप्रकाशे तु देवेशि विनियोगः प्रकीर्तितः ॥ २ ॥  
  
मायया दीर्घभाजा च षडङ्गानि प्रविन्यसेत् ।  
  
रत्नेश्वरीं रत्नविभूषिताङ्गीं माणिक्यमौलिं तरुणार्ककान्तिम् ।  
करैर्वहन्तीं नव रत्नदीपान् प्रकाशमानां मनसा स्मरामि ॥  
  
इति । तथा -  
  
समस्तचक्रचक्रेशीयुते देवि नवात्मिके ।  
आरा(र्ति ? त्रि)कमिदं देवि गृहाण मम सिद्धये ॥ १ ॥  
  
मण्डलं कामतः कुर्यात् साधको भूमिजानुकः ।  
वहत्पुटेन हस्ताभ्यां मण्डलोद्धारलक्षणम् ॥ २ ॥  
  
चतुरस्रे व्योमचक्रं क्रमेणानेन पूजयेत् ।  
तारं च भुवनेशानीं व्यापकादि च मण्डलम् ॥ ३ ॥  
  
ङेन्तं वाग्भवहृन्मन्त्रो मनुः सूर्याक्षरो भवेत् ।  
अन्नोदमिश्रं भागेन साधारं पुष्पपूजितम् ॥ ४ ॥  
  
संस्थाप्य पात्रं तत्रैव कलार्णेन बलिं हरेत् ।  
तारं परां सर्वविघ्नकृद्भ्यः सर्व च भू लिखेत् ॥ ५ ॥  
  
तेभ्यो हुंवह्निजाया च त्रिवारोच्चारणद्बलिः ।  
पूर्वोक्तबलिदानं तु कुर्याद्विघ्नोपशान्तये ॥ ६ ॥  
  
चतुर्धा बलिदानं तु त्रिषु लोकेषु दुर्लभम् ।  
ततः कुमारीः सन्तर्प्य त्रिपुरेश्यानयाथवा ॥ ७ ॥  
  
मयूखान् परमेश्वर्याः सम्भाव्य मनुवित्तमः ।  
खेचर्याः शक्तिचक्रस्य स्वामिनीं संविदं पराम् ॥ ८ ॥  
  
योजयेदात्मनि ज्ञानगहने कृपया गुरोः ।  
शिवकोणे देशिकेभ्यो निर्माल्यं सिद्धये क्षिपेत् ॥ ९ ॥  
  
अर्घ्यपात्रं ततो देवि गुरवे गुरुमन्त्रवित् ।  
नाममन्त्रेण च स्वस्य तर्पयेदुपदेशतः ॥ १० ॥  
  
वाममार्गेण देवेशि तत्त्वमुद्राधरः शुचिः ।  
पुनराधारगं कुर्यादाचारे दीपलक्षणम् ॥ ११ ॥  
  
आरात्रिकस्य मध्यस्थं मूलेनैव तु भक्षयेत् ।  
कपालिन्या वापि पात्रं तया वापि समुद्धरेत् ॥ १२ ॥  
  
द्वितीयं तत्त्वगं दक्षे संयोगेनैव पार्वति ।  
तत्त्वत्रयेण संयोगात्तर्पयेत् स्वान्तवासिनीम् ॥ १३ ॥  
  
प्रथमं ब्रह्मरूपत्वं द्वितीयं सर्वमन्त्रवित् ।  
तृतीयमीशरूपं च विज्ञेयं मुनिसत्तमैः ॥ १४ ॥  
  
किञ्चिदुल्लास्य मुद्राभिः पञ्चभिः परमेश्वरि ।  
श्रीगुरोराज्ञया देवि स्वयं श्रीत्रिपुरा भवेत् ॥ १५ ॥  
  
अधोमुखानि सर्वाणि पात्राण्यग्नौ प्रतिष्ठयेत् ।  
आकृष्य मन्त्रात् तत्रस्थं शिषिकाभ्योऽक्षतादिकम् ॥ १६ ॥  
  
दत्त्वा तु परमेशानि सुखीभूयान्न संशयः ।  
अनर्घ्यमपि विज्ञेयमक्षरैः कथितं मया ॥ १७ ॥  
  
अलाक्षरेण न्यायेन चन्द्रदीपेन च प्रिये ।  
गोपितव्यं त्वया भद्रे जननीजारगर्भवत् ॥ १८ ॥  
  
इति । अत्र नित्यहोमविधानं दीक्षाप्रकरणे वक्ष्यामः प्रयोगरूपम् । तथा   
दक्षिणामूर्ति संहितायाम् -  
  
शृणु देवि प्रवक्ष्यामि विद्यायन्त्रं समाहितः ।  
सहस्रजन्मजं पापं हन्ति मासेन देशिकः ॥ १ ॥  
  
पूजयेद्रत्नखचितैश्चम्पकैः स्वर्णजैः प्रिये ।  
अवश्यं सर्वकालेषु परमाज्ञाधरो भवेत् ॥ २ ॥  
  
प्। १९७) नाशयेत् सर्वपापानि कोटिजन्मभवान्यपि ।  
समुद्रवलयां पृथ्वीं सम्प्राप्य सुखमेधते ॥ ३ ॥  
  
नित्यं यः पूजयेद्देवीं चम्पकै रजतोद्भवैः ।  
स बुद्धिमान् भवेद्देवि सर्वत्र विजयी भवेत् ॥ ४ ॥  
  
पश्चिमाभिमुखं लिङ्गं वृषशून्यमथापि वा ।  
स्वयम्भूबाणदेशे वा शैवस्थाने महेश्वरि ॥ ५ ॥  
  
तत्र स्थित्वा जपेन्मन्त्रं प्रवालाक्षस्रजा तथा ।  
मुक्तारुद्राक्षपद्माक्षस्फटिकोद्भवया तथा ॥ ६ ॥  
  
माणिक्यपद्मरागादिमनोहर्या जपेद्बुधः ।  
जप्त्वा लक्षैकमात्रे तु भूचर्यो विघ्नकारिकाः ॥ ७ ॥  
  
तासामपि यदा नसौ क्षोभं याति मनागपि ।  
तदा लक्षत्रयं कुर्यान्नियमेन शुचिर्बुधः ॥ ८ ॥  
  
मानसेनाथवा वाचोपांशुना वा जपेत् सुधीः ।  
मनसोच्चारणं देवि जपकोटिफलप्रदम् ॥ ९ ॥  
  
उपांशूच्चारणं देवि वाचिकं शतधा भवेत् ।  
वाचिकात् मुखपात्रं स्याच्छ्रीगुरोराज्ञया प्रिये ॥ १० ॥  
  
तद्दशांशेन होमः स्यात् कुसुमैर्ब्रह्मवृक्षजैः ।  
कुसुम्भपुष्पैर्जुहुयान्मधुरत्रयसम्प्लुतैः ॥ ११ ॥  
  
सिद्धा भवति विद्यैकं सर्वविद्यास्वरूपिणी ।  
योनिकुण्डे भगाकारे वर्तुलेन्द्वर्धयोः प्रिये ॥ १२ ॥  
  
नवत्रिकोणचक्रे वा चतुरस्रेऽथ वस्वरे ।  
वाक्पतिर्योनिकुण्डे तु भगे चाकर्षणं भवेत् ॥ १३ ॥  
  
वर्तुलं श्रीपदं देवि चन्द्रार्धे तु त्रयं भवेत् ।  
नवत्रिकोणे महतीखेचरीसिद्धिवान् भवेत् ॥ १४ ॥  
  
चतुरस्रे तु सकलं शुभजातं भवेत् सदा ।  
शान्तिकं पौष्टिकं लक्ष्मीरारोग्यं वसुकोणके ॥ १५ ॥  
  
पद्माङ्के दश सिद्धीस्तु साधयेन्नात्र संशयः ।  
मल्लिकामालतीभिश्च त्रिमध्वक्तैर्वचस्पतिः ॥ १६ ॥  
  
करवीरज(या ? पा)पुष्पैः सघृतैर्भुवनत्रये ।  
योषिद्वश्या ततो देवी कर्पूरं कुङ्कुमं मदम् ॥ १७ ॥  
  
मृगस्य मिश्रितं कृत्वा कामसौभाग्यवान् भवेत् ।  
चाम्पेयैः पाटलै रम्यैराम्रैरन्यैः फलैर्हुनेत् ॥ १८ ॥  
  
सप्ताहं मासमात्रं वा लक्ष्मीः प्राप्नोति मन्त्रिणम् ।  
श्रीखण्डं चागरुं देवि कर्पूरं गुग्गुलुं हुनेत् ॥ १९ ॥  
  
समग्रपुरसुन्दर्यो वश्यास्तस्य भवन्ति हि ।  
हुत्वा फलं त्रिमध्वक्तं खेचरत्वं चतुष्पथे ॥ २० ॥  
  
दधिक्षीरमधुसर्पिर्लाजान् हुत्वा न कालभाक् ।  
अथवा नवलक्ष तु जपेद्विद्यां समाहितः ॥ २१ ॥  
  
तद्दशांशेन होमस्तु पूर्वोक्तविधिना यजेत् ।  
साधयेत् स्वर्गभूलोकपातालतलवासिनः ॥ २२ ॥  
  
राजिकालवणाभ्यां तु क्षोभयेज्जगतीमिमाम् ।  
दध्ना शताष्टकं हुत्वा कालमृत्युं विनाशयेत् ॥ २३ ॥  
  
घृतक्षीरद्वयादायुष्यतोऽष्टशतकं हुनेत् ।  
मध्वाज्यगुग्गुलेनैव राजेन्द्रं वशमानयेत् ॥ २४ ॥  
  
आरोग्यं घृतदूर्वाभ्यां हवनेन शताष्टकम् ।  
मध्वाज्याक्तै रक्तवर्णैः करवीरैः सगुग्गुलैः ॥ २५ ॥  
  
हुनेल्लक्षं वशीकुर्याद्विंशतिं धरणीभुजाम् ।  
मध्वक्तकरवीरैस्तु साङ्गं भूपं वशं नयेत् ॥ २६ ॥  
  
सप्तरात्रेण साज्येन शशिना पूर्ववद्यजेत् ।  
पाटलैर्यूथिकाकुन्दैः शतपत्रैश्च जातिभिः ॥ २७ ॥  
  
मालतीनववल्लिभिर्मल्लिकापद्मकिंशुकैः ।  
पूजनाद्धवनाद्वापि मिश्रैर्वाऽमिश्रितैरपि ॥ २८ ॥  
  
सर्वसौभाग्यमाप्नोति बुद्ध्या वाक्पतिरुच्यते ।  
मुचुकुन्दैर्बिल्वपत्रेः फलैरसितनीरजैः ॥ २९ ॥  
  
नागरै राजचम्पैश्च सिद्धयोऽष्टौ भवन्ति हि ।  
नारिकेलैश्च खर्जूरैर्द्राक्षाभिश्चूतसत्फलैः ॥ ३० ॥  
  
मनसा चिन्तितं कार्यं साधकस्य तु होमतः ।  
पूजनेन च होमेन श्रीविद्यां परितोषयेत् ॥ ३१ ॥  
  
चरुं विकीर्य सर्वत्र कुमारीपूजनादिभिः ।  
पूर्वोक्तबलिदानेन गुरुं सन्तोष्य च क्रमात् ॥ ३२ ॥  
  
सुवासिनीश्च सम्पूज्य दद्याद्भूरि धनं सताम् ।  
समग्रं कुसुमं होमे कुष्माण्डं बहुधा हुनेत् ॥ ३३ ॥  
  
नारिकेलान्तरफलैः सकलैस्तु मनःप्रियम् ।  
समग्रेणैव चूतस्य फलेन बदरं तथा ॥ ३४ ॥  
  
पनसैः फलगर्भस्थैर्गर्भैर्विलोकितैर्हुनेत् ।  
जम्बूफलं समग्रं स्याद्द्राक्षां चैव तथा हुनेत् ॥ ३५ ॥  
  
रम्भाफलं मनोभागं लघु चेत् खण्डितं नहि ।  
फलं लघु समग्रं स्यात् कस्तूरी कुङ्कुमं शशी ॥ ३६ ॥  
  
गुञ्जामात्रं हुनेद्देवि तिलराजीशतं हुनेत् ।  
तथैव लवणं लाजा मुष्टिपात्रं हुनेद्बुधः ॥ ३७ ॥  
  
अन्नं तु ग्रासमात्रं हि पक्वान्नैश्च तथा हुनेत् ।  
पूर्णं तु क्रमुकार्धेन श्रीखण्डं क्रमुकाकृति ॥ ३८ ॥  
  
प्। १९८) तथागुरु हुनेत्प्राज्यं मनःसन्तोषकारि यत् ।  
तच्चतुर्गुणभेदेन दधिदुग्धैर्हुनेत् सदा ॥ ३९ ॥  
  
सर्वासामाहूतीनां तु मानं देवि मनःप्रियम् ।  
कुण्डस्य पूजनं वक्ष्ये महाविघ्नविनाशनम् ॥ ४० ॥  
  
चतुर्विंशतिसङ्ख्याभिरङ्गुलिभिः सुविस्तृतम् ।  
खातं च रचयेत् कुण्डं सर्वत्र सुमनोहरम् ॥ ४१ ॥  
  
चतुरस्रं सर्वनेत्रसुभगं मेखलास्ततः ।  
सर्वत्रैकाङ्गुलं त्यक्त्वा तिस्रः कार्याः सुशोभनाः ॥ ४२ ॥  
  
आदित्यवसुवेदानां सङ्ख्याङ्गुलिभिरुन्नताः ।  
चतुरङ्गुलविस्तारास्तिस्रोऽपि परमेश्वरि ॥ ४३ ॥  
  
कुण्डस्य पश्चिमे भागे योनिं कुर्यात् सुलक्षणाम् ।  
रव्यङ्गुलिसुविस्तारां वस्वङ्गुलिसुविस्तृताम् ॥ ४४ ॥  
  
मध्ये षडङ्गुलां देवि द्व्यङ्गुलोच्चां मनोरमाम् ।  
लक्षणं चतुरस्रस्य कथितं तव सुन्दरि ॥ ४५ ॥  
  
एतस्मिन्माने यद्वान्यत् तदन्येषु यथा भवेत् ।  
तेन मानेन सर्वाणि कुण्डानि रचयेद् बुधः ॥ ४६ ॥  
  
गोमयोदकसंलिप्ते पूर्वात्पश्चिमदिग्गताः ।  
दक्षिणाद्यूत्तरान्तं तु तिस्रस्तिस्रश्च कारयेत् ॥ ४७ ॥  
  
प्रणवेणाभ्युक्ष्य मध्ये कल्पयेद्यागविष्टरम् ।  
शर्करां विकिरेत्तत्र त्रिकोणं तत्पुटं लिखेत् ॥ ४८ ॥  
  
तद्बहिर्वसुपत्रं च ततो भूमण्डलं लिखेत् ।  
उपर्युपरि भेदेन तत्र पीठं समर्चयेत् ॥ ४९ ॥  
  
मण्डूकं च तथा रुद्रं कालाग्न्याद्यं ततः परम् ।  
आधारशक्तिकूर्मौ च ततोऽनन्तं वराहकम् ॥ ५० ॥  
  
पृथिवीं च तथा कन्दं नालं पद्मं च कर्णिकाम् ।  
पात्राणि केसराण्येवं तत्तत्स्थानेषु पूजयेत् ॥ ५१ ॥  
  
धर्मं ज्ञानं च वैराग्यमैश्वर्यं पीठदिक्षु च ।  
अधर्माश्चैव कोणेषु पीठस्य परिपूजयेत् ॥ ५२ ॥  
  
पुनस्तारेण सम्पूज्य यागविष्टरकं न्यसेत् ।  
मध्ये ऋतुमतीं वेदमातरं वेदमस्यकाम् ॥ ५३ ॥  
  
पुरुषाधिष्ठितां ध्यात्वा तद्यौनौ सम्पुटस्थिताम् ।  
वह्निं कुण्डे परिभ्राम्य किञ्चिदङ्गारकं त्यजेत् ॥ ५४ ॥  
  
अस्त्रमन्त्रेण सकलान् भूतान् सन्त्रायसेत् सुधीः ।  
पश्चात् प्रज्वालयेद्वह्निं ज्ञानाग्नेः सङ्क्रमेण तु ॥ ५५ ॥  
  
दीपाद्दीपान्तरन्यायात् स्फुरन्तं सर्वतो मुखम् ।  
श्वासमार्गेण मनुविद्योनिमार्गेण सङ्क्षिपेत् ॥ ५६ ॥  
  
कुण्डत्रिकोणमध्ये तु तत्र प्रक्षालयेच्छुचिम् ।  
आदौ व्याहृतिभिः पश्चाद्वह्निमन्त्रेण च क्रमात् ॥ ५७ ॥  
  
चित्पिङ्गल हनद्वन्द्वं दहद्वन्द्वं पच द्विधा ।  
सर्वज्ञाज्ञापय स्वाहा मनुना प्रार्थयेत् ततः ॥ ५८ ॥  
  
अग्निं प्रज्वलितं वन्दे जातवेदं हुताशनम् ।  
सुवर्णवर्णममलं समिद्धं विश्वतोमुखम् ॥ ५९ ॥  
  
उपस्थानं विधायेत्थं जिह्वाङ्गानि प्रविन्यसेत् ।  
सषशा वलरायश्च रमस्वस्वरया(रयषष्ठस्वरा)न्विताः ॥ ६० ॥  
  
बिन्दुनादाङ्किताः सप्त जिह्वार्णाः परिकीर्तिताः ।  
पद्मरागा सुवर्णा च तृतीया भद्रलोहिता ॥ ६१ ॥  
  
लोहिता च तथा श्वेता धूमिनी च करालिका ।  
क्रमेण योजयेद्बीजैर्विन्यसेत् परमेश्वरि ॥ ६२ ॥  
  
पल्लिङ्गगुदमूर्धास्यनासानेत्रेषु च क्रमात् ।  
सुराश्च पितरश्चैव गन्धर्वा यक्षपन्नगाः ॥ ६३ ॥  
  
पिशाचा राक्षसाश्चैव स्मर्तव्यास्तासु सप्तसु ।  
सहस्रार्चिः स्वस्तिपूर्णम् उत्तिष्ठपुरुषस्तथा ॥ ६४ ॥  
  
धूमव्यापी सप्तजिह्वो धनुर्धर इतीरितैः ।  
ङहृदन्तैः षडङ्गानि ततो मूर्त्यष्टकं न्यसेत् ॥ ६५ ॥  
  
जातवेदः सप्तजिह्वो हव्यवाहन एव च ।  
अश्वोदयैश्चतुर्थः स्याद्वैश्वानर उमे ततः ॥ ६६ ॥  
  
षष्ठः कौमारतेजाश्च विश्वदेवमुखौ न्यसेत् ।  
मूर्धांसपार्श्वकट्यन्धुकटिपार्श्वासकेषु च ॥ ६७ ॥  
  
ङेऽन्ता तु सकला ज्ञेया अग्निमूर्त्यङ्गकाः क्रमात् ।  
एवं विन्यस्तदेहः सन् पर्युक्ष्यार्घ्यजलेन च ॥ ६८ ॥  
  
दिक्षु दर्भैः परिस्तीर्य ततस्तु परिषेचयेत् ।  
वैश्वानर ततो जातवेद पश्चादिहावह ॥ ६९ ॥  
  
लोहिताक्ष च सर्वान्ते कर्माण्यपि च साधय ।  
स्वाहान्तोऽणुरयं तारं वक्त्रे चित्पिङ्गलोऽपि च ॥ ७० ॥  
  
अनेन वह्निमभ्यर्च्य ततो जिह्वाः समर्चयेत् ।  
मध्ये च कोणषट्के च ततोऽङ्गानि प्रपूजयेत् ॥ ७१ ॥  
  
मूर्तयो वसुपत्रेषु भूबिम्बे दिगधीश्वराः ।  
पुनर्वैश्वानरं जप्त्वा त्रिनेत्रमरुणप्रभम् ॥ ७२ ॥  
  
शुक्लाम्बरं रत्नभूषणं पद्मसंस्थितम् ।  
वरं शक्तिं स्वस्तिकं चाभीतिं हस्तैश्च विभ्रतम् ॥ ७३ ॥  
  
अनेकहेममालाभिरङ्कितं संस्मरेद्बुधः ।  
अर्घ्योदकेन पात्राणि प्रोक्षयेच्छुद्धये ततः ॥ ७४ ॥  
  
प्। १९९) उन्मुखीकृत्य सर्वाणि तत्र तत्र विनिक्षिपेत् ।  
प्रणीताप्रोक्षणीयुग्मे जलं स्थाल्यां घृतं तथा ॥ ७५ ॥  
  
अन्यत् सर्वषु पात्रेषु होमद्रव्याणि सङ्क्षिपेत् ।  
स्रुक्पात्रे च स्रुवे पात्रे घृते पुष्पं विनिक्षिपेत् ॥ ७६ ॥  
  
स्थालीं पूर्वा(धूपा)न्वितां कुर्यात् सर्वतो धूपयेत् प्रिये ।  
मेखलासु च सर्वासु वेष्टयेद्दीपमालिकाः ॥ ७७ ॥  
  
त्रिपङ्क्त्या चाभितः कुण्डं ततो व्याहृतिभिर्हुनेत् ।  
ब्रह्माणं दक्षिणेऽभ्यर्च्य हुनेद्वैश्वानराणुना ॥ ७८ ॥  
  
गर्भाधानादिसंस्कारं चिन्तयेत् सिद्धिहेतवे ।  
अनेन विधिनाभ्यर्च्य श्रीचक्रं तत्र चिन्तयेत् ॥ ७९ ॥  
  
तदन्तरे समावाह्य महात्रिपुरसुन्दरीम् ।  
समस्तचक्रचक्रेशीसहितां होमयेत् ततः ॥ ८० ॥  
  
दशाज्याहुतिभिः पश्चात् पूजनादिक्रमेण च ।  
समस्तचक्रचक्रेशीः प्रकटाद्याश्च योगिनीः ॥ ८१ ॥  
  
होमयेच्च घृतेनैव चैकैकामाहुतिं क्रमात् ।  
ततः पूर्वोक्तसुद्रव्यैर्होमयेत् सुभगां पराम् ॥ ८२ ॥  
  
हवनं पद्मरागायां सर्वसिद्धिप्रदं भवेत् ।  
रुद्ररक्ता सुवर्णा च सर्वकामफलाप्तये ॥ ८३ ॥  
  
लोहितायां भवेच्छान्तिः स्तम्भनं च क्रमाद्भवेत् ।  
उच्चाटनं च धूमिन्यां करालिन्यां च मारणम् ॥ ८४ ॥  
  
इति ते कथितं दिव्यं होमलक्षणमुत्तमम् ।  
कृते विघ्नौघशमनं नान्यथा वरवर्णिनि ॥ ८५ ॥  
  
दीपस्थानं समाश्रित्य जपहोमौ समाचरेत् ।  
वसुकोष्ठं लिखेत् कूर्मं मध्ये स्थाने प्रकल्पयेत् ॥ ८६ ॥  
  
स्वरान् द्वन्द्वविभागेन पूर्वादिक्रमतो लिखेत् ।  
काद्या वर्गास्तु सप्तैते पूर्वादिक्रमतो लिखेत् ॥ ८७ ॥  
  
लक्षवर्गोऽष्टमे योज्यः कूर्मचक्रमिदं भवेत् ।  
स्थानाक्षरं यत्र देवि सिद्धिस्तत्र न संशयः ॥ ८८ ॥  
  
स्थानाक्षरं मुखं ज्ञेयं पार्श्वयोस्तस्य वै करौ ।  
तत्र शून्यं फलं मध्यकोष्ठयुग्मं तु मृत्युदम् ॥ ८९ ॥  
  
उदरं कच्छपस्यैतत्पादौ तु पश्चिमौ क्रमात् ।  
रोगहानिकरौ पुच्छं तयोर्मध्यगतं भवेत् ॥ ९० ॥  
  
दारिद्र्यदं दुःखदं च तस्माद्वक्त्रं समाश्रयेत् ।  
तथैव सिद्धिर्नान्यत्र श्रीगुरोराज्ञया प्रिये ॥ ९१ ॥  
  
देशं वा कल्पयेत् स्थानं नगरं ग्राममेव च ।  
दीपावसोऽपि कर्तव्यः किं पुनर्हवने यजेत् ॥ ९२ ॥  
  
इति स्वच्छन्दसङ्ग्रहे -  
  
चक्रराजं समालिख्य सिन्दूररजसा प्रिये ।  
स्वभम्भूकुसुमाक्तैश्च कुसुमैरक्षतैर्यजेत् ॥ १ ॥  
  
नवावरणदेवीनां गायत्रीभिः समन्ततः ।  
गायत्री सम्यगुच्चार्य तदन्तेऽप्यमुकं ततः ॥ २ ॥  
  
वशमानय मेऽन्ते च तत्तत्पल्लवमुच्चरेत् ।  
ततश्चामुकदेवीश्रीपादुकां पूजयामि च ॥ ३ ॥  
  
एवामाकर्षणे मोहे स्तम्भनोच्चाटकर्मसु ।  
सप्ताहाभ्यन्तरे मन्त्री वाञ्छितं समवाप्नुयात् ॥ ४ ॥  
  
इति । अस्यार्थः क्वचिद्विविक्ते देशे सिन्दूरादिरक्तद्रव्यैश्चक्रराजं   
विलिख्यार्घ्यस्थापनाद्यात्मपूजानन्तरं यथोक्तपीठपूजां विधाय   
स्वयम्भूकुसुमाक्तैरक्षतैः पुष्पैर्वावरणपूजां कुर्यात् । तत्र वश्ये   
तारत्रयपूर्वकतत्तद्गायत्रीमुच्चार्यामुकदेवि अमुकं मे वशमानय   
अथवा वशं कुरु कुरु वौषट्-अमुकदेवीश्रीपादुकां पूजयामि इति प्रयोगः   
। एवं प्रत्यावरणं प्रतिदेवीः पूजयेत् । आकर्षणे अमुकमाकर्षयाकर्षयेति   
एवं स्तम्भनादिप्रयोगेषु योजनीयमित्यर्थः ॥ तथा :  
  
मूलाधारादिचक्रेषु श्रीचक्रं भावयन् पृथक् ।  
तत्तद्भूतार्णकिरणैर्वृताश्चक्रस्थदेवताः ॥ १ ॥  
  
पार्थिवैः स्तम्भनं कुर्यादित्यादि प्राक्प्रोक्तफलानि ज्ञेयानि   
दक्षिणामूर्तिसंहितायाम् -  
  
अथातः सम्प्रवक्ष्यामि चक्रराजस्य साधनम् ।  
एवं संसिद्धविद्याया विनियोगक्रम शृणु ॥ १ ॥  
  
कृत्वा सिन्दूररजसा चक्रं तत्र विचिन्तयेत् ।  
साध्यप्रतिकृतिं नाम लेखन्यैकां शुभां ततः ॥ २ ॥  
  
ज्वलन्तीं तु क्षणात् देवि मोहिता भयवर्जिता ।  
त्यक्त्वा लज्जां समायाति ह्यथान्यत् कथ्यते प्रिये ॥ ३ ॥  
  
तन्मध्यसंस्थितो मन्त्री चिन्तयेदरुणप्रभम् ।  
आत्मानं च तथा साध्यं तथा सौभाग्यसुन्दरः ॥ ४ ॥  
  
अरुणैरुपचारैस्तु पूजयेन्मुद्रया वृतः ।  
यस्य नाम्ना पुनः सम्यक् स भवेद्दास एव हि ॥ ५ ॥  
  
अदृष्टस्त्रीनामस्वर्णांश्चक्रमध्ये विलिख्य तु ।  
योनिमुद्राधरो भूत्वा वेगादाकर्षणं भवेत् ॥ ६ ॥  
  
देवकन्यां राजकन्यां नागकन्यामथापि वा ।  
गोरोचनाकुङ्कुमाभ्यां समभागं च चन्दनम् ॥ ७ ॥  
  
अष्टोत्तरशतावृत्त्या तिलकं सर्वमोहनम् ।  
पुष्पं फलं जलं चान्नं गन्धं वस्त्रं च भूषणम् ॥ ८ ॥  
  
प्। २००) ताम्बूलं पूर्वजप्तं च यस्मै सम्प्रेष्यते स तु ।  
अङ्गना वीक्षणादेव दासी चास्य भवेत् प्रिये ॥ ९ ॥  
  
करवीरै रक्तवर्णैस्त्रिमध्वक्तैः प्रपूजयेत् ।  
चिन्तयन् मासमात्रं हि साध्याख्यां ललनां ततः ॥ १० ॥  
  
इति कुर्वन् महेशानीं पूजयेदरुणप्रभाम् ।  
सिन्दूररचिते चक्रे राजानं मोहयेत् क्षणात् ॥ ११ ॥  
  
त्रैलोक्यदुर्लभां चापि रम्भां वा कर्षयेद् द्रुतम् ।  
चित्ताङ्गारेण चक्रं तु लिखेद्रक्तद्रवेण हि ॥ १२ ॥  
  
बद्ध्वा बाहावथ क्वापि ज्वरं नाशयति क्षणात् ।  
अर्कनिम्बद्रवाभ्यां तु लिखिन्यार्कस्य संलिखेत् ॥ १३ ॥  
  
गोमूत्रे स्थापयेत् तच्च भवेद्विद्वेषणं क्षणात् ।  
धूपयेच्चन्दनं रात्रौ वस्त्रं वा धारयेत् ततः ॥ १४ ॥  
  
अष्टोत्तरशतावृत्त्या मोहयेद्भुवनत्रयम् ।  
लिप्तगोमयभूमौ तु लिखेद्रोचनया ततः ॥ १५ ॥  
  
सुरूपां प्रतिमां रम्यां भूषाढ्यां परिचिन्तयेत् ।  
तद्भालगलहृन्नाभिजन्ममण्दलयोजितम् ॥ १६ ॥  
  
जन्मनाम महाविद्यामङ्कुशान्तविदर्भिताम् ।  
सर्वाङ्गसन्धिसंलीनं कामकूटं समालिखेत् ॥ १७ ॥  
  
साध्याशाभिमुखो भूत्वा श्रीविद्यान्यासविग्रहः ।  
क्षोभिणीबीजमुद्राभ्यां विद्यामष्टशतं जपेत् ॥ १८ ॥  
  
योजयेत् तां कामगेहे चन्द्रसूर्यकलात्मके ।  
सानुरागातिविमला कामसायकपीडिता ॥ १९ ॥  
  
त्रैलोक्यसुन्दरी नाम क्षणादायाति मोहिता ।  
अथवा मातृकाचक्रं बाह्यं संवेष्ट्य मन्त्रवित् ॥ २० ॥  
  
चक्रं प्रपूजयेत् सम्यग् विद्यां पूर्णां च धारयेत् ।  
अवध्यः सर्वदुष्टानां व्याघ्रादीनां न संशयः ॥ २१ ॥  
  
श्रीखण्डागुरुकस्तूरीकर्पूरैश्च सकुङ्कुमैः ।  
स्वनाम क्रमतो लेख्यं पूर्ववन्मातृकां लिखेत् ॥ २२ ॥  
  
तेनाजरामरत्वं तु साधकस्य न संशयः ।  
अनेनैव प्रकारेण रोचनागुरुकुङ्कुमैः ॥ २३ ॥  
  
चक्रं विलिख्य साध्यार्णं साधकार्णविदर्भितम् ।  
त्रैलोक्यमोहनो मन्त्री भवत्येव न संशयः ॥ २४ ॥  
  
कामकूटेन देवेशि सन्दर्भ्यं पृथगक्षरम् ।  
साध्यनाम्नस्त्रिकोणान्तर्मातृकां वेष्टयेद्बहिः ॥ २५ ॥  
  
स्वर्णमध्यगतं धार्यं शिखायां यत्र कुत्रचित् ।  
लोकपालाश्च राजानो दुष्टास्त्रैलोक्यसंस्थिताः ॥ २६ ॥  
  
ते सर्वे वशमायान्ति सन्निपातादयो ज्वराः ।  
अनेन विधिना नाम पुरीं सन्दर्भ्य सङ्क्षिपेत् ॥ २७ ॥  
  
चतुष्पथे मध्यदेशे दिक्षु पूर्वादिषु क्रमात् ।  
तस्य सौभाग्यमायाति राजानः किङ्कराः सदा ॥ २८ ॥  
  
स्फुरत्तेजोमयीं पुऋथ्वीं प्रज्वलन्तीं चराचरम् ।  
चक्रान्तश्चिन्तयेन्नित्यं मासषट्कं ततो नरः ॥ २९ ॥  
  
तेन कन्दर्पसुभगो लोके भवति निश्चयात् ।  
दृष्ट्याकर्षयते लोकान् विषं नाशयति ज्वरान् ॥ ३० ॥  
  
तथा विषं च हरति दृष्ट्यावेशं करोति च ।  
रात्रौ सिन्दूरलिखितं पूजयेदेकचित्ततः ॥ ३१ ॥  
  
करोत्याकर्षणं दूराद्योजनानां शतादपि ।  
अखण्डं दिक्षु कोणेषु क्रमेण परिपूजयेत् ॥ ३२ ॥  
  
यदा तदैव लोकोऽयं वश्यो भवति नान्यथा ।  
भूर्जपत्रे लिखेच्चक्रं रोचनागुरुकुङ्कुमैः ॥ ३३ ॥  
  
स्वनामदर्भितं कुर्याद्देशं वा पुटभेदनम् ।  
मण्डलं विषमस्थानं भूमौ चक्रं निधापयेत् ॥ ३४ ॥  
  
धारयेद्वा ततो मन्त्री पुरं क्षोभयति क्षणात् ।  
उन्मत्तरसलाक्षार्कक्षीरकुङ्कुमरोचनाः ॥ ३५ ॥  
  
कस्तूर्यलक्तसहिता एकीकृत्य तु संलिखेत् ।  
यन्नाम तस्य देवेशि चौरजं व्याघ्रजं भयम् ॥ ३६ ॥  
  
ग्रहजं व्याधिजं चैव रिपुजं सिंहजं भयम् ।  
अहिजं वाजिजं वास्ति सर्वान् मोहयति क्षणात् ॥ ३७ ॥  
  
रोचनाकुङ्कुमाभ्यां तु मध्यगां संलिखेद्बुधः ।  
त्रिकोणोभयगां चैव साध्यनामाङ्कितामधः ॥ ३८ ॥  
  
तच्चक्रं धारयेत् तस्मात् सप्ताहात् किङ्करो भवेत् ।  
पीतद्रव्येण चक्रान्ते लिखेद्विद्यामधस्ततः ॥ ३९ ॥  
  
साध्यनाम विलिख्यैतत्पूर्वस्यां दिशि सङ्क्षिपेत् ।  
तस्माद्ब्रह्मापि जीवोऽपि सर्वज्ञो मूकतां व्रजेत् ॥ ४० ॥  
  
अनेन विधिना नीलीरसेन विलिखेच्च तत् ।  
दक्षिणाभिमुखो मन्त्री वह्नौ दग्ध्वा रिपून् दहेत् ॥ ४१ ॥  
  
महिषाश्वपुरीषेण गोमूत्रेण च संलिखेत् ।  
आरनालस्थितं कुर्याद्भवेद्विद्वेषणं क्षणात् ॥ ४२ ॥  
  
साध्यनाम लिखेन्मध्ये काकपत्रेण सञ्चयेत् ।  
संलिख्य रोचनाद्रव्यैराकाशे दृष्टिगं यथा ॥ ४३ ॥  
  
शत्रूनुच्चाटयेदाशु हठोच्चाटोऽयमीरितः ।  
महानीलीरसोद्भिन्नरोचनादुग्धमिश्रितैः ॥ ४४ ॥  
  
प्। २०१) लाक्षारसैर्लिखेच्चक्रं चतुर्वर्णान् वशं नयेत् ।  
अनेन विधिना नीरे स्थापयेत् तज्जलेन तु ॥ ४५ ॥  
  
सौभाग्यं महदाप्नोति स्नानपानान्न संशयः ।  
पीतं चक्रं यजेत् पूर्वे स्तम्भयेत् सर्ववादिनः ॥ ४६ ॥  
  
सिन्दूरलिखितं चक्रमुत्तरे लोकवश्यकृत् ।  
पश्चिमे पूजितं चक्रं गैरिकालिखितं ततः ॥ ४७ ॥  
  
मन्त्रिणो देवता वश्याः किं पुनर्योषितः प्रिये ।  
तथैव दक्षिणास्यस्तु कृष्णं चक्रं समर्चयेत् ॥ ४८ ॥  
  
साध्यस्य मन्त्रहानिः स्यान्मरणं च विशेषतः ।  
क्रमाद्दिगन्तरास्यः सन् वह्निकोणादिषु क्रमात् ॥ ४९ ॥  
  
स्तम्भं विद्वेषणं व्याधिमुच्चाटं कुरुते नरः ।  
दुग्धे वश्यकरं क्षिप्तं रोचनालिखितं हठात् ॥ ५० ॥  
  
दग्धं तद्वह्निमध्यस्थं सर्वशत्रून् विनाशयेत् ।  
गोमूत्रमध्यगं चैतद्भवेदुच्चाटनं रिपोः ॥ ५१ ॥  
  
विद्वेषणं भवेच्चक्रे तेनैव परमेश्वरि ।  
सिन्दूरेण लिखेच्चक्रं निर्जने तु चतुष्पथे ॥ ५२ ॥  
  
सर्वां बाह्यत् आरभ्य मध्यान्तं मातृकां लिखेत् ।  
कुलाचारक्रमेणैव रात्रौ सम्पूजयेत् क्रमम् ॥ ५३ ॥  
  
साधकः खेचरो देवि जायते नात्र संशयः ।  
चतुर्दश्यां निशि स्वस्थो रुद्रभूमौ प्रपूजयेत् ॥ ५४॥  
  
षण्माससङ्ख्यजातेन साक्षाद्रुद्र इवापरः ।  
अञ्जनं विवरं सिद्धिं गुटिकां पादुकाञ्जनम् ॥ ५५ ॥  
  
खड्गं वेतालसौभाग्यं यक्षिणीं चेटकादिकम् ।  
सकलं सिद्धिजननं मन्त्री प्राप्नोति नान्यथा ॥ ५६ ॥  
  
चतुर्दश्यां चतुर्दश्यां प्रत्यष्टम्यां समाहितः ।  
एकविंशतिरात्रं तु निशि प्रेतस्थितो जले ॥ ५७ ॥  
  
श्रीचक्रं पूजयेत् तद्वत् सुरपूज्यस्तु साधकः ।  
पाशाङ्कुशधनुर्बाणैः पौरुषेयैर्महेश्वरि ॥ ५८ ॥  
  
कामो भूत्वा सर्वभूश्च (स्वर्गभूमि) पातालतलयोषिताम् ।  
हर्ता कर्ता स्वयं चैव महदाकर्षणं भवेत् ॥ ५९ ॥  
  
तत्तत्कामेश्वरीशस्त्रैर्देव्यात्मा भुवनत्रये ।  
पुरुषाकर्षणं चैतद्राजानः किङ्कराः प्रिये ॥ ६० ॥  
  
एतत्कामकलाध्यानं कथितं बीजभेदतः ।  
वाग्भवाराधने देवि ज्ञानं सारस्वतं भवेत् ॥ ६१ ॥  
  
श्वेताभरणवस्त्राभ्यां श्वेतपुष्पैः समर्चयेत् ।  
अनेन विधिना देवि वाग्भवाराधनं भवेत् ॥ ६२ ॥  
  
अथ कामकलानाम सामर्थ्यं शृणु पार्वति ।  
काममन्मथकन्दर्पा मकरध्वज एव च ॥ ६३ ॥  
  
महाकामश्च पूर्वोक्ताः पञ्च कामाः क्रमेण तु ।  
कामं मन्मथमध्यस्थं देवि कन्दर्पवेश्मगम् ॥ ६४ ॥  
  
तत्पुटस्थं मीनकेतुं महाकामेशमस्तकम् ।  
अनेन कामतत्त्वेन मोहयेज्जगतीमिमाम् ॥ ६५ ॥  
  
मूलादिसृष्टिसंहारविसतन्तुतनीयसीम् ।  
तस्मात् कुण्डलिनी शक्तिः शक्तिकूटे महेश्वरि ॥ ६६ ॥  
  
त्रिकूटा त्रिपुरा देवी सर्वसिद्धिप्रदा भवेत् ।  
चतुष्षष्टिर्यतः कोट्यो योगिनीनां महौजसाम् ॥ ६७ ॥  
  
चक्रमेतत्समाश्रित्य सतां सिद्धिप्रदाः सदा ।  
  
इति ॥ अथ नानावैदिकमन्त्रमिश्रिताः श्रीविद्यामन्त्रा उद्ध्रियन्ते ।   
स्वच्छन्दसङ्ग्रहे -  
  
प्रणवं कमला माया कामपिण्डं च गाणपम् ।  
ततो वाग्भवकूटं च यदद्यकच्च वृत्रहन् ॥ १ ॥  
  
कामराजं महाकूटमुदगा अभिसूर्य च ।  
शक्तिकूटं समालिख्य सर्वं तदिन्द्र ते वशे ॥ २ ॥  
  
ङेऽन्तं गणपतिं पश्चाद्वरान्ते वरदेति च ।  
ततः सर्वजनं मेऽन्ते वशमानय ठद्वयम् ॥ ३ ॥  
  
गणराजेश्वरो मन्त्रः सर्वैश्वर्यफलप्रदः ।  
सर्ववश्यकरः पुंसामायुरारोग्यसिद्धिदः ॥ ४ ॥  
  
महागणपतेर्मन्त्रं त्रैष्टुभं जातवेदसम् ।  
अर्धं संवादसूक्तस्य पुनरर्धं क्रमाल्लिखेत् ॥ ५ ॥  
  
चतुःखण्डानि चोक्तानि त्रिकूटैर्गर्भितानि च ।  
प्रत्यहं जपतः पुंसो यथाशक्ति विशेषतः ॥ ६ ॥  
  
जगत्सम्मोहनं वश्यं कान्तिसौभाग्यपुष्टिदम् ।  
  
इति । अस्यार्थः - ॐ श्रींह्रीङ्क्लीङ्ग्लौङ्गं क-ए-ईलह्रीं यद्द्यकच्च वृत्रहन्   
हसकहलह्रीम् उदगा अभिसूर्यं सकलह्रीं सर्वं तदिन्द्र ते वशे   
गणपतये वर वरद सर्वजनं मे वशमानय स्वाहा ॥ क-ए-ईलह्रीं   
जातवेदसे सुनवाम  
  
प्। २०२) सोममरातीयतो निदहाति वेदः । स नः पर्षदति दुर्गाणि विश्वा नावेव   
सिन्धुं दुरितात्यग्निः हसकहलह्रीं संसमिद्युवसे वृषन्नग्ने   
विश्वान्यर्थम् आ । इलस्पदे समिध्यसे स नो वसून्याभर । सङ्गच्छध्वं   
संवदध्वं सं वो मनांसि जानताम् । देवा भागं याथपूर्वे   
सञ्जानाना उपासते सकलह्रीम् ॥ समानो मन्त्रः समितिः समानी समानं   
मनः ससचित्तमेषाम् । समानं मन्त्रमभिमन्त्रये वः समानेन वो हविषा   
जुहोमि ॥ समानी व आकूतिः समाना हृदयानि वः । समानमस्तु वो मनो   
यथा वः सुसहासति ॥ इत्युद्धारः ॥  
  
भद्रन्नो अभिमन्त्रस्य गर्भस्थां सुन्दरीं जपेत् ।  
कुबेर इव वित्ताढ्यो जायते भुवि मानवः ॥ १ ॥  
  
इति । अस्यार्थः - भद्रं नो अभिवातय मनः क-ए-ईलह्रीं मरुतामोजसे स्वाहा   
हसकहलह्रीम् इन्द्रो विश्वस्य राजति सकलह्रीं शन्नो भव द्विपदे शं   
चतुष्पदे ॥ इति ॥  
  
यद्वाग्देवीं च चत्वारि ससर्परीयुगं ततः ।  
ऋक्पञ्चकं समाख्यातं महासारस्वतप्रदम् ॥ १ ॥  
  
इति ॥ अस्यार्थः यद्वाग्वदन्त्यविचेतनानि क-ए-ईलह्रीं राष्ट्री देवानां   
निषसाद मन्द्रा हसकहलह्रीं चतस्र ऊर्जं दुदुहे पयांसि सकलह्रीं   
ववस्विदस्याः परमं जगाम ॥ १ ॥  
  
देवीं वाचमजनयन्त देवीः क-ए-ईलह्रीं तां विश्वरूपाः पशवो वदन्ति   
हसकहलह्रीं सा नो मन्द्रेषमूर्जं दुहाना सकलह्रीं   
धेनुर्वागस्मानुप सुष्टुतैतुः ॥ २ ॥  
  
चत्वारि वाक्परिमिता पदानि क-ए-ईलह्रीं तानि विदुर्ब्राह्मणा ये मनीषिणः   
हसकहलह्रीं गुहा त्रीणि निहिता नेङ्गयन्ति सकलह्रीं तुरीयं वाचो   
मनुष्या वदन्ति ॥ ३ ॥  
  
ससर्परमतिं बाधमाना क-ए-ईलह्रीं बृहन्मिमाय जमदग्निदत्ता   
हसकहलह्रीम् आसूर्यस्य दुहिता ततान सकलह्रीं श्रवो   
देवेष्वमृतमजुर्यम् ॥ ४ ॥  
  
ससर्परीरभरन्तूयमेभ्यः क-ए-ईलह्रीम् अधिश्रवः पाञ्चजन्यासु कृष्टिषु   
हसकहलह्रीं सा पक्ष्या३नव्यमायुर्दधाना सकलह्रीं यां मे   
पलस्तिजमदग्नयो दधुः ॥ ५ ॥  
  
इति पञ्चमन्त्राः ॥ तथा :  
  
यच्छन्दसा शरीरं मे यो देवानामिति त्रयम् ।  
सुन्दरी गर्भगं जप्यात् पृथक्पृथगतन्द्रितः ॥ १ ॥  
  
मेधावी श्रुतिधारी च नारोगी च प्रियंवदः ।  
बहुश्रुतः शास्त्रकर्ता श्रुतान् वेदागमानपि ॥ २ ॥  
  
न विस्मरति मर्त्योऽसौ सर्वज्ञो भवति ध्रुवम् ।  
  
इति । अस्यार्थः - यच्छन्दसामृषभो विश्वरूपः क-ए-ईलह्रीं   
छन्दोभ्योऽध्यमृतात्संवभूव हसकहलह्रीं स मेन्द्रो मेधया स्पृणोतु   
सकलह्रीम् अमृतस्य देव धारणो भूयासम् ॥ १ ॥  
  
शरीरं मे विचर्षणं क-ए-ईलह्रीं जिह्वा मे मधुमत्तमा हसकहलह्रीं   
मनसः काममाकूतिं सकलह्रीं वाचः सत्यमशीमहि ॥ २ ॥  
  
यो देवनां प्रथमं पुरस्तात् क-ए-ईलह्रीं विश्वाधीपो रुद्रो महर्षिभिः   
हसकहलह्रीं हिरण्यगर्भं पश्यत जायमानं सकलह्रीं स नो देवः   
शुभया स्मृत्या संयुनवतु ॥ ३ ॥  
  
इति त्रयो मन्त्राः ॥ तथा :  
  
एवापित्रे यूयमस्मानेवेन्द्राग्नी त्रयं भवेत् ।  
चतुर्थी त्वं सोम प्रचेति पञ्चमी तु प्रजापते ॥ १ ॥  
  
एतत्पञ्चर्चगर्भस्थां सुन्दरीं प्रजपेत् पृथक् ।  
यो नरस्तस्य नियतं धनधान्यधरासुतैः ॥ २ ॥  
  
गोगजाश्वाविमहिषशस्यभूषादिसङ्कुलम् ।  
लक्ष्मीं समावहेद्रम्यां पुत्रपौत्रादिगामिनीम् ॥ ३ ॥  
  
इति । अस्यार्थः एवा पित्रे विश्वेदेवाय वृष्णे क-ए-ईलह्रीं यज्ञैर्विधेम   
नमसा हविर्भिः हसकहलह्रीं बृहस्पते सुप्रजा वीरवन्तः सकलह्रीं   
वयं स्याम पतयो रयीणाम् ॥ १ ॥  
  
यूयमस्मान्नयत वस्यो अच्छा क-ए-ईलह्रीं निरंहतिभ्यो मरुतो गृणानाः   
हसकहलह्रीं जुषध्वं नो हव्यदातिं यजत्रा सकलह्रीं वयं स्याम   
पतयो रयीणाम् ॥ २ ॥  
  
एवेन्द्राग्नी पपिवांसा सुतस्य क-ए-ईलह्रीं विश्वास्मभ्यं सञ्जयतं   
धनानि हसकहलह्रीं तन्नो मित्रो वरुणो मामहन्तां सकलह्रीम् अदितिः   
सिन्धुः पृथिवी उत द्यौः ॥ ३ ॥  
  
त्वं सोम प्रचिकितो मनीषा क-ए-ईलह्रीं त्वं रजिष्ठमनुनेषि पन्थाम्   
हसकहलह्रीं तव प्रणीति पितरो न इन्दो सकलह्रीं देवेषु रत्नमभजन्त   
धीराः ॥ ४ ॥  
  
प्रजापते न त्वदेतान्यन्यः क-ए-ईलह्रीं विश्वा जातानि परिता बभूव   
हसकहलह्रीं यत्कामास्ते जुहुमस्तन्नो अस्तु सकलह्रीं वयं स्याम पतयो   
रयीणाम् ॥ ५ ॥  
  
प्। २०३) इति पञ्च मन्त्राः ॥ अथ :  
  
अथ या लक्ष्म्यश्वदायिगर्भस्थां सुन्दरीं यजेत् ।  
धनैर्धान्यैश्च विभवैरन्यैश्चाश्वगवादिभिः ॥ १ ॥  
  
आपूरयन्ती सततं तत्रैव रमते रमा ।  
  
इति । अस्यार्थः - या लक्ष्मीः सिन्धुसम्भवा क-ए-ईलह्रीं   
भूतिधेनुपरूवसूः हसकहलह्रीं पद्मा विश्वावसुर्देवी सकलह्रीं सदा   
नो जुषतां गृहम् ॥ अश्वदायि गोदायि क-ए-ईलह्रीं धनदायि महाधने   
हसकहलह्रीं धनं मे जुषतां देवी सकलह्रीं सर्वकमार्थसिद्धये ॥ इति   
मन्त्रद्वयम् ।  
  
कलातिथ्यूचसूक्तस्थमन्त्रपादचतुष्टयैः ।  
सम्पुटीकृत्य जपतां फलान्याचक्ष्महे स्फुटम् ॥ १ ॥  
  
इति । अस्यार्थः - कला-ऋचसूक्तं पुरुषसूक्तं सहस्रशीर्षे त्यादि यजुर्वेदे   
प्रसिद्धम् । तिथ्यूचसूक्तं श्रीसूक्तं हिरण्यवर्णा मित्यादि ऋग्वेदे   
प्रसिद्धम् : सम्पुटीकरणं तु सहस्रशीर्षः पुरुषः क-ए-ईलह्रीं   
सहस्राक्षः सहस्रपात् हसकहलह्रीं स भूमिं विश्वतो वृत्वा सकलह्रीम्   
अत्यतिष्ठद्दशाङ्गुलम् ॥ पुरुष एवेदं सर्वं क-ए-ईलह्रीं यद्भूतं यच्च   
भव्यम् हसकहलह्रीम् उतामृतत्वस्येशानो सकलह्रीं यदन्नेनातिरोहति ॥   
एतावानस्य महिमा क-ए-ईलह्रीम् अतो ज्यायांश्च पुरुषः हसकहलह्रीं   
पादोऽस्य विश्वा भूतानि सकलह्रीं त्रिपादस्यामृतं दिवि ॥ त्रिपादूर्ध्वम्   
उदेत्पुरुषः क-ए-ईलह्रीं पादोऽस्येहाभवत्पुनः हसकहलह्रीं ततो विश्वं   
व्यक्रामत् सकलह्रीं साशनानशने अभि ॥ तस्माद्विराडजायत क-ए-ईलह्रीं   
विराजो अधि पुरुषः हसकहलह्रीं स जातो अतिरिच्यत सकलह्रीं   
पश्चाद्भूमिमथो पुरः ॥ यत्पुरुषेण हविषा क-ए-ईलह्रीं देवा   
यज्ञमतन्वत हसकहलह्रीं वसन्तोऽस्यासीदाज्यं सकलह्रीं ग्रीष्म   
इध्मः शरद्धविः ॥ इत्यादिक्रमेण षोडशमन्त्राणां पादैः सम्पुटं   
कृत्वा जपेत् ॥ पुरुषसूक्तमन्त्रपादैर्लोपायाः सम्पुटं   
श्रीसूक्तमन्त्रपादैः कामराजविद्यायाः सम्पुटमिति ज्ञेयम् ॥ तदुक्तं   
कुलार्णवे :  
  
लोपाम्बां सम्पुटीकृत्य पौरुषैश्च जपेद्भुधः ।  
श्रीसूक्तैः कामराजाख्यां प्रजपेद्यत्नतो बुधः ॥ १ ॥  
  
इति । पौरुषैः पुरुषसूक्तस्थमन्त्रपादैः श्रीसूक्तैः श्रीसूक्तमन्त्रपादैः   
। एवं हिरण्यवर्णं हरिणीं क-ए-ईलह्रीं सुवर्णरजतस्रजम् हसकहलह्रीं   
चन्द्रां हिरण्मयीं लक्ष्मीं सकलह्रीं जातवेदो ममावह ॥ एवं   
क्रमेण प्रत्येकं जयेत् ॥ तथा :  
  
प्रथमेन सुतावाप्तिर्द्वितीया जीवसूर्भवेत् ।  
तृतीयेन चतुर्थेन वन्ध्यादोषविनाशनम् ॥ २ ॥  
  
पञ्चमेनाथ षष्ठेन पुत्रं दीर्घायुषं लभेत् ।  
सप्तमेन तु गर्भस्य स्थिरता ह्यष्टमेन तु ॥ ३ ॥  
  
सुखप्रसूतिर्नवमाद्गर्भदोषान् विनाशयेत् ।  
दशमेन परेणापि पुष्पदोषान् विनाशयेत् ॥ ४ ॥  
  
द्वादशेन तु कन्यायाः सूतिदोषमपास्य च ।  
पुमपत्यं भवत्येव चतुर्भिस्तत्परैर्ध्रुवम् ॥ ५ ॥  
  
सर्वे दोषा विनश्यन्ति गर्भजा नात्र संशयः ।  
  
इति ॥ अथ श्रीसूक्तफलानि -  
  
प्रथमे सम्पदां प्राप्तिर्द्वितीयेन पशून् वहेत् ।  
तृतीयेन भवेद्धान्यं चतुर्थेन महीं लभेत् ॥ १ ॥  
  
भृत्यान् पञ्चममन्त्रेण षष्ठेन तु महद्यशः ।  
सप्तमाद्राजसम्मानमष्टमेन धृतिः स्थिरा ॥ २ ॥  
  
नवमेन तुरङ्गाप्तिर्दशमेन गजाꣳल्लभेत् ।  
एकादशेन वस्त्राणि द्वादशेन सुताꣳल्लभेत् ॥ ३ ॥  
  
त्रयोदशेन रत्नानि चतुर्दशमहामनोः ।  
पृथिवीं शस्यसम्पन्नां श्रियं पञ्चदशेन तु ॥ ४ ॥  
  
रुद्रमन्त्रैस्तथा कृत्वा तत्तत्कर्माणि साधयेत् ।  
श्रीविद्यावृन्दनिवहस्त्वेवं सम्पुटितो यदि ॥ ५ ॥  
  
पञ्चाशच्च सहस्राणि दशलक्षमितानि च ।  
जायन्ते तत्क्रमं ज्ञात्वा गुरुतः शास्त्रतोऽपि वा ॥ ६ ॥  
  
विनियुञ्ज्यात् प्रयोगेषु तत्तत्कर्मण्यतन्द्रितः ।  
दीक्षा तु षोडशार्णायाः (षड्दर्शनविधा भवेत् ॥ ७ ॥  
  
तत्रादौ शाक्तदीक्षायाः)क्रमं वक्ष्ये यथाविधि ।  
चतुर्विंशतिहस्तं तु मण्डपं कारयेद्बुधः ॥ ८ ॥  
  
प्। २०४) नव कुण्डानि कुर्वीत चतुरस्राणि वै क्रमात् ।  
योनिकुण्डानि वा कुर्यादर्धचन्द्रनिभानि वा ॥ ९ ॥  
  
त्रिकोणानि च वृत्तानि षट्कोणान्यम्बुजानि वा ।  
अष्टास्त्राण्यथवाचार्यकुण्डमीशेन्द्रमध्यतः ॥ १० ॥  
  
सार्धहस्तद्वयं त्यक्त्वा वेदिकान्तः प्रकल्पयेत् ।  
हस्तमात्रं परित्यज्य कुण्डान्यन्यानि कल्पयेत् ॥ ११ ॥  
  
इति ॥ कुण्डलक्षणं त्वग्रे वक्ष्यामः ॥ श्रीकुलार्णवे -  
  
शृणु देवि प्रवक्ष्यामि वैष्णवानां विशेषतः ।  
दीक्षायां षोडशार्णायां जपहोमेषु ऋत्विजाम् ॥ १ ॥  
  
मन्त्रान् वक्ष्ये शृनु प्राज्ञे कुण्डेष्वष्टसु वै क्रमात् ।  
नारायणं वासुदेवं वराहं वैष्णवं तथा ॥ २ ॥  
  
श्रीकण्ठं नारसिंहं च गोपालं कार्ष्णमेव च ।  
पञ्चदश्यां समायोज्य जपे होमे च पार्वति ॥ ३ ॥  
  
वैदिके तु विशेषेण गायत्रीं वेदमातरम् ।  
जातवेदसपञ्चर्चं देवीलक्ष्म्योस्तु सूक्तके ॥ ४ ॥  
  
शैवे तु शिवपञ्चार्णमघोरं शरभं तथा ।  
प्रासादं वापाशुपतं दक्षिणामूर्तिसञ्ज्ञकम् ॥ ५ ॥  
  
मृत्युञ्जयं दशार्णं च क्रमेण परमेश्वरि ।  
सौरे तु घृणिमन्त्रं च षडर्णं वेदवर्णकम् ॥ ६ ॥  
  
त्र्यक्षरं षोडशार्णं च द्वादशार्णं षडर्णकम् ।  
अजपाख्यं तु शाक्ते तु बालामन्त्रश्च भैरवी ॥ ७ ॥  
  
त्रिपुरा वासिनी सिद्धा मालिनी त्रिपुरादिका ।  
भैरवी त्रिपुराम्बा च बौद्धे पद्मावती तथा ॥ ८ ॥  
  
उग्रताराप्येकजटा तारा नीलसरस्वती ।  
मातङ्गी सुमुखी चैव चण्डमातङ्गिनी तथा ॥ ९ ॥  
  
ऊर्ध्वाम्नायक्रमेण द्वेद्वे विद्ये तथैव च ।  
मूलविद्याः षोडशैव दीक्षायां श्रीगुरोर्मनोः ॥ १० ॥  
  
शुक्लं मिश्रं च रक्तं विश्रान्तिचरणत्रयम् ।  
शम्भोश्चरणविद्ये द्वे पराप्रसादसञ्ज्ञके ॥ ११ ॥  
  
पञ्च ब्रह्मात्मका मन्त्रा अष्टात्रिंशत्कलास्त्रिधा ।  
एकार्णं गाणपत्ये तु महागणपतिं तथा ॥ १२ ॥  
  
क्षिप्रसञ्ज्ञं गणेशं च वक्रतुण्डं तथैव च ।  
लक्ष्मीगणपतिं चैव हेरम्बगणपं तथा ॥ १३ ॥  
  
विर्याख्यगणपं चैव तथा शक्तिगणेश्वरम् ।  
दक्षिणाकालिकायास्तु एकार्णं त्र्यर्णमेव च ॥ १४ ॥  
  
सिद्धकाली षडर्णा च मनुवस्वर्णकौ तथा ।  
दशाक्षरद्वयं चैव तारायां षोडशाक्षरी ॥ १५ ॥  
  
आद्यहीनाश्चाष्ट तारा भुवनेश्या गुणार्णकम् ।  
श्रीवाक्कामपरारुद्धा त्रिविधा त्रिपुटा तथा ॥ १६ ॥  
  
पञ्चदश्या विशेषेण त्रिचतुष्पञ्चकूटकाः ।  
षट्कूटा सप्तकूटा स्यादष्टकूटा तु पञ्चमी ॥ १७ ॥  
  
नित्यापञ्चदशीनां च अङ्गाङ्गित्वं परस्परम् ।  
पीताम्बराष्टवाराह्यो दीक्षायां तु परस्परम् ॥ १८ ॥  
  
दुर्गाया महिषार्दिन्या शूलिनी वनदुर्गिका ।  
जयाख्या च नवार्णा च शान्त्यग्निलवणात्मिका ॥ १९ ॥  
  
अतिदुर्गा च सम्प्रोक्ता गायत्र्यास्तदनन्तरम् ।  
पञ्चायतनभेदैस्तु सौरे शाक्ते च वैष्णवे ॥ २० ॥  
  
शैवे च गाणपत्ये च प्रागुक्ता मन्त्रनायकाः ।  
वैष्णवाष्टकमध्ये तु हित्वा स्वाष्टदशाक्षरम् ॥ २१ ॥  
  
तुरीया वेदमाता च संयोज्या परमेश्वरि ।  
शैवे पाशुपतं हित्वा तत्र त्रैयम्बकं क्षिपेत् ॥ २२ ॥  
  
सौरेऽप्याष्टाक्षरं हित्वा उद्यन्मन्त्रं नियोजयेत् ।  
गाणपत्ये गणानां त्वा हित्वोच्छिष्टं गणेश्वरम् ॥ २३ ॥  
  
शाक्ते प्राग्वच्च संयोज्य दीक्षाहोमजपादिषु ।  
एतदायतनानां चाप्यङ्गाङ्गित्वं परस्परम् ॥ २४ ॥  
  
शाक्ते सम्यक् प्रवक्ष्यामि चक्रेश्वर्यः प्रकीर्तिताः ।  
षट्शाम्भवोपदेशे तु ह्यङ्गाङ्गित्वं परस्परम् ॥ २५ ॥  
  
त्र्यक्षरं चतुरर्णं चाप्येकाक्षरमतः परम् ।  
सिद्धलक्ष्मी राज्यलक्ष्मीर्वान्यद्भेदत्रयं पुनः ॥ २६ ॥  
  
पुनरन्यन्मिलित्वात्र चाङ्गाङ्गित्वं परस्परम् ।  
अन्यविद्यासु मन्त्रेषु तत्तद्भेदैः परस्परम् ॥ २७ ॥  
  
अङ्गाङ्गित्वं प्रकर्तव्यं तत्तत्कर्मणि निश्चयात् ।  
पञ्चायतनदीक्षायां पूजायां च विशेषतः ॥ २८ ॥  
  
अङ्गाङ्गित्वं प्रवक्ष्यामि शृणु देवि समाहितः ।  
महागणेशमन्त्रेण घृणिमन्त्रेण संयुता ॥ २९ ॥  
  
पराप्रासादमन्त्रेण लक्ष्मीनारायणेन च ।  
संयोज्य षोडशार्णां तु दीक्षायां जपपूजनात् ॥ ३० ॥  
  
दक्षिणाकालिकायास्तु तथैव परिकीर्तितः ।  
तारायाश्छिन्नमस्ताया विशेषोऽत्र निगद्यते ॥ ३१ ॥  
  
मार्तण्डभैरवश्चैव मञ्जुघोषस्तथैव च ।  
उच्छिष्टगणनाथश्च मुकुन्दो बाल एव च ॥ ३२ ॥  
  
प्। २०५) भुवनेश्या महादेव्या यावन्तो वैष्णवाः प्रिये ।  
गाणपत्याश्च सौराश्च शैवाश्चापि विशेषतः ॥ ३३ ॥  
  
भैरवी बगला चण्डा मातङ्गी चापराजिता ।  
दीक्षायां जपहोमे च पूजने च विशेषतः ॥ ३४ ॥  
  
पञ्चायतनतन्त्रेषु तारावत् परिकीर्तिता ।  
दुर्गा च भुवनेशीवन्महालक्ष्मीस्तथैव च ॥ ३५ ॥  
  
अन्यास्तु सम्प्रदायेन प्रयोज्या देशिकोत्तमैः ।  
  
इति ॥ तथा च कादिमते श्रीतन्त्रराजे -  
  
षडष्टद्वादशार्णानां वैष्णवानामशेषतः ।  
मन्त्राणां परतत्त्वार्थवाचकत्वादभेदतः ॥ १ ॥  
  
ललितविद्यया तद्वत् प्रासादस्य त्रयात्मनः ।  
तथैव च परायाश्च गायत्र्याश्चोक्तरूपतः ॥ २ ॥  
  
व्याहृतीनां महावाक्यपरमात्माजपात्मनाम् ।  
प्रणवस्य च ताद्रूप्ययोगात् स्यात्तत्तदात्मता ॥ ३ ॥ (२६।४६)  
  
इति ॥ अथ सम्प्रदायाम्नायक्रमस्त त्वग्रे वदिष्यामः ॥ अथ (श्रीविद्यायाः   
श्रीचक्र आवरणपूजायां नारायणादि) प्रोक्तमन्त्राणाम्   
ऋष्यादिन्यासध्यानानि यथा तन्त्रान्तरेषु - ततः   
प्रातःकृत्यादियोगपीठन्यासान्ते मूलेन प्राणायामत्रयं कृत्वा शिरसि   
साध्यनारायणाय-ऋषये नमः मुखे देव्यै गायत्र्यै छन्दसे नमः   
हृदये श्रीपरमात्मने देवतायै नमः इति विन्यस्य ममेष्टार्थे विनियोगः इति   
कृताञ्जलिरुक्त्वा मूलेन व्यापकं करयोर्विन्यस्य क्रोद्धोल्काय स्वाहा   
हृदयाय नमः महोल्काय स्वाहा शिरसे स्वाहा वोरोल्काय स्वाहा शिखायै   
वषट् द्युल्काय स्वाहा कवचाय हुं सहस्रोल्काय स्वाहा अस्त्राय फट् इति   
मन्त्रानङ्गुलीषु हृदयादिषु विन्यस्य ध्यायेत् ।  
  
हस्तैश्चक्रदरौ गदासरसिजे विभ्राणमर्कोल्लसत्-  
कान्तिं श्रीधरणीविभूषितलसत्पार्श्वं किरीटान्वितम् ।  
श्रीवत्साङ्कसकौस्तुभोरुपदकं केयूरहारोज्ज्वलं  
राजत्कुण्डलमण्डितं हृदि भजे पीताम्बरं शार्ङ्गिणम् ॥ १ ॥  
  
इति ध्यात्वा ॐ नमो नारायणाय इत्यष्टाक्षरं जपेत् ॥  
  
अथ वासुदेवमन्त्रस्य ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि प्रजापति ऋषये नमः मुखे गायत्रीछन्दसे   
नमः हृदये श्रीवासुदेवदेवतायै नमः इति विन्यस्य ममाभीष्टसिद्धये   
विनियोगः इति कृताञ्जलिरुक्त्वा मूलेन करयोर्व्यापकं कृत्वा ॐ हृदयाय   
नमः नमो शिरसे स्वाहा भगवते शिखायै वषट् वासुदेवाय कवचाय हुं   
नमो भगवते वासुदेवाय अस्त्राय फट् ।  
  
ततः समाहितो भूत्वा वासुदेवं हृदि स्मरेत् ।  
मध्येदुग्धाम्बुधि द्वीपे दिव्ययोषानिषेविते ॥ १ ॥  
  
तत्र सञ्चिन्त्य विपिनमखिलर्तुनिषेवितम् ।  
तन्मध्ये कल्पवृक्षं च दिव्यमद्भुतदर्शनम् ॥ २ ॥  
  
तस्याधस्ताद्रत्नमञ्च कमलं विमलप्रभम् ।  
शरत्पूर्णेन्दुविलसत्प्रभापटलराजितम् ॥ ३ ॥  
  
तत्र सञ्चिन्तयेद्देवं वासुदेवं स्मिताननम् ।  
कुन्देन्द्वाभं गदाचक्रपद्मशङ्खलसत्करम् ॥ ४ ॥  
  
चन्द्रायुतलसत्कान्त्या मोहयन्तं जगत्त्रयम् ।  
केयुराङ्गदसंराजद्दोर्दण्डं रत्नभूषणम् ॥ ५ ॥  
  
श्रीवत्साङ्कं लसद्रत्नमुकुटं कौस्तुभान्वितम् ।  
अरविन्ददलाताम्रसुरम्यायतलोचनम् ॥ ६ ॥  
  
कुण्डलप्रोल्लसद्गण्डमण्डलं पीतवाससम् ।  
ग्रैवेयहारसंशोभिकम्बुकण्ठं सुकङ्कणम् ॥ ७ ॥  
  
विशालवक्षःसंराजत्प्रपुल्लवनमालकम् ।  
सनकादिमुनीन्द्रैश्च तत्त्वनिर्णयकाङ्क्षमा ॥ ८ ॥  
  
निषेवितं दित्यदितिजातगन्धर्वसञ्चयैः ।  
उद्धविद्याधराश्चैव सेवितं च महोरगैः ॥ ९ ॥  
  
इति ध्यात्वा जपादिकं विदध्यात् ॥  
  
अथ वराहमन्त्रस्य ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि भार्गवाय ऋषये नमः   
मुखेऽनुष्टुप्च्छन्दसे नमः हृदये श्रीवराहदेवतायै नमः इति विन्यस्य   
मम सर्वाभीष्टसिद्धये विनियोगः इति   
  
प्। २०६) कृताञ्जलिरुक्त्वा एकशृङ्गाय हृदयाय नमः व्योमोल्काय शिरसे   
स्वाहा तेजोऽधिपतये शिखायै वषट् विश्वरूपाय कवचाय हूं   
महादंष्ट्रायास्त्राय फट् इति पञ्चाङ्गमन्त्रान् विन्यस्य ध्यायेत् ।   
ध्यानम् :  
  
जानोः पदावधि सुवर्णनिभं च नाभेराजानु चन्द्रधवलं च   
गलाद्धदन्तम् ।  
वह्निप्रभं शशिनिभं शिरसो गलान्तं मौलिस्थलाद्वियत एन्दुनिभं च   
कान्तम् ॥ १ ॥  
  
संविभ्रतं करतलैररिशङ्खखङ्गान् खेटं गदां तदनु   
शक्तिवराभयानि ।  
सर्वंसहाधरणशोभिसदेकदंष्ट्रमाद्यं वराहमनिशं प्रभजे   
स्वचित्ते ॥ २ ॥  
  
इति ध्यात्वा ॐ नमो भगवते वराहरूपाय भूर्भुवःस्वर्पतये भूपतित्वं   
मे देहि ददापय स्वाहा अयं मन्त्रो योज्यः ॥  
  
अथ विष्णोः - ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि कपिलाय ऋषये नमः मुखे गायत्र्ये छन्दसे   
नमः हृदये श्रीभोगवामनाय देवतायै नमः इति विन्यस्य मम   
सर्वाभीष्टावाप्तये विनियोगः इति कृताञ्जलिरुक्त्वा ॐ नमो हृदयाय नमः   
भगवते शिरसे स्वाहा विष्णवे शिखायै वषट् सुरपतये कवचाय हुं   
महावलाय नेत्राभ्यां वौषट् स्वाहास्त्राय फट् इति   
षडङ्गमन्त्रान्विन्यस्य ध्यायेत् । ध्यानम् :  
  
नीलवर्णश्चतुर्बाहुः शङ्खचक्रगदाब्जधृक् ।  
सर्वान् भोगान् ददात्येष भक्तानां भोगवामनः ॥ १ ॥  
  
इति ध्यात्वा ॐ नमो भगवते विष्ण्वे सुरपतये महाबलाय स्वाहा इति ॥  
  
अथ श्रीकरमन्त्रस्य ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि वामदेवाय ऋषये नमः मुखे   
पङ्क्तिच्छन्दसे नमः हृदये श्रीकराय देवतायै नमः इति विन्यस्य मम   
सर्वाभीष्टावाप्तये विनियोगः इति कृताञ्जलिरुक्त्वा उं भीषय भीषय हुं   
हृदयाय नमः त्तिं त्रासय त्रासय हुं शिरसे स्वाहा ष्ठं मर्दय   
मर्दय हुं शिखायै वषट् श्रीं प्रध्वंसय हुं कवचाय हुं कं   
रक्षय रक्षय हुम् अस्त्राय फट् । ततः नेत्रयोः रम् उदरे स्वां पृष्ठे हाम्   
इति विन्यस्य ध्यायेत् ॥  
  
ततः सञ्चिन्तयेद्विष्णुं श्रीकरं हृदयाम्बुजे ।  
लोलकल्लोलजालेन फेनिले सोर्मिमालके ॥ १ ॥  
  
दुग्धाम्बुधावस्त्र मध्ये द्वीपं शुक्लमयं शुभम् ।  
हेमस्थलीसमाकीर्णं नानामणिगणैः शुभम् ॥ २ ॥  
  
वनं सञ्चिन्तयेत्तत्र सकलतुन्निषेवितम् ।  
कल्पद्रुमसमूहैश्च वारितातपमुत्तमम् ॥ ३ ॥  
  
षटपदालीकलारावसङ्कुलं लोलपल्लवम् ।  
पुष्पवज्रपरागोद्यत् तुषारपरिपूरितम् ॥ ४ ॥  
  
हिरण्यमयानां वृक्षाणां मणिपुष्पेषु चञ्चलम् ।  
इन्दिन्दिरालिक्रमणशीलशक्रमणीरुचम् ॥ ५ ॥  
  
अङ्गीकरोति यत्रापि रमन्तेऽप्सरसः सुरैः ।  
औदार्यशोभनैश्वर्यसौभाग्यादिगुणैर्युतैः ॥ ६ ॥  
  
रूपाभिराममधुराकृतिभिः सुकुमारकैः ।  
मन्दस्मितलसद्दन्तमरीचिद्योतिताननाः ॥ ७ ॥  
  
मनोज्ञा जितचन्द्राभा मदस्फुरितलोचनाः ।  
जल्पाकपुंस्कोकिलोद्यद्देववृन्दं निरन्त्रम् ॥ ८ ॥  
  
उन्निद्रितोद्यन्मदनाः पीनस्तनघटालसाः ।  
सुश्रोणिभारादत्यर्थमन्दगामिन्य उत्तमाः ॥ ९ ॥  
  
एवं भूताश्चाप्सरसः क्रीडन्ते यत्र चामरैः ।  
मारसेनापतिरिव वनलक्ष्म्या गृहं यथा ॥ १० ॥  
  
जन्मस्थानमृतूनां च कल्पवृक्षतरोरधः ।  
इन्दिरायाः सोदरस्य नवरत्नमयस्य च ॥ ११ ॥  
  
शिखावलिसमुद्द्योतिशीतलस्य तले शुभे ।  
स्वर्णकुट्टिमसंशोभिमहारत्नमनोरमे ॥ १२ ॥  
  
उद्यदर्कप्रभाभास्वत्पीठसन्निहितस्य च ।  
प्रसिद्धविक्रमौघस्य पक्षिराजस्य चोपरि ॥ १३ ॥  
  
उपविष्टं गलिताच्छशुचिहाटकसन्निभम् ।  
रत्नोद्यन्मकराकारचारुकुण्डलमण्डितम् ॥ १४ ॥  
  
किरीटमणिसन्दीप्तदिक्चक्रं चारुभूषणम् ।  
शशिखण्डलसच्छुभ्रकॢप्तामलविशेषकम् ॥ १५ ॥  
  
अतिचञ्चलसच्चिल्लि मुकुटोज्ज्वलगण्डकम् ।  
स्मितसंशोभिवक्त्रेन्दुकपोलफलकोज्ज्वलम् ॥ १६ ॥  
  
प्। २०७) दशनावलिरश्म्योघविराजितशुभाधरम् ।  
पक्वबिम्बाधरं रम्यरक्तपद्मपलाशवत् ॥ १७ ॥  
  
आयतारुणनेत्रं च सम्यक्पक्ष्मविराजितम् ।  
उरुहारमणिव्रातदीधितिप्रोल्लसद्गलम् ॥ १८ ॥  
  
दिव्यरत्नाङ्गदद्योतिबाहुनालधरं हरिम् ।  
गदाकमलशङ्खारिधारिणं बाहुदण्डकैः ॥ १९ ॥  
  
कपाटविपुलेनाथ कमलानिलयेन च ।  
लसत्कौस्तुभदीप्त्योघविद्योतिततलेन च ॥ २० ॥  
  
वक्षसा सुविराजन्तं त्रैलोक्यनिलयेन च ।  
त्रिवलीशोभिना सम्यग्रोमराजिलसद्रुचा ॥ २१ ॥  
  
उद्धरेण विराजन्तं रम्यं कटितटेन च ।  
पीतपट्टांशुकरुचा विलसन्मणिमेखलम् ॥ २२ ॥  
  
शरतूणसदृक्पीनरम्योरुपरिभूषितम् ।  
केकिकण्ठलसत्कान्तिजङ्घायुगमनोहरम् ॥ २३ ॥  
  
रक्तोत्पलाभचरणं पादाग्रजितकच्छपम् ।  
शशरक्तसदृक्कान्तिध्वजाब्जाङ्कितपत्तलम् ॥ २४ ॥  
  
करसद्रक्तकमलरमयालिङ्गितं सदा ।  
क्षमया चोपगूढं च नवमाणिक्यशोभितम् ॥ २५ ॥  
  
नवयौवनकान्त्योघसंशोभिसकलाङ्गकम् ।  
सुरासुरर्षिप्रमुखैः सेवितं चाप्सरोगणैः ॥ २६ ॥  
  
पूर्णेन्दुबिम्बसदृशवितानसमलङ्कृतम् ।  
सुरयोपाकराब्जालिलसच्चामरराजितम् ॥ २७ ॥  
  
विद्युल्लतासंविलोलवैजयन्तीसुशोभितम् ।  
यक्षविद्याधरव्यूहचारणादिनिषेवितम् ॥ २८ ॥  
  
इत्येवं ध्यात्वा उत्तिष्ठ श्रीकर स्वाहा । अयं मन्त्रो (षोडशार्णायां)   
योज्यः ॥  
  
अथ नृसिंहमन्त्रः - ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि ब्रह्मणे ऋषये नमः   
मुखेऽनुष्टुप्च्छन्दसे नमः हृदये श्रीनृसिंहदेवतायै नमः इति विन्यस्य   
मम सर्वाभीष्टसिद्धये विनियोगः इति कृताञ्जलिरुक्त्वा उग्रं वीरं   
हृदयाय नमः महाविष्णुं शिरसे स्वाहा ज्वलन्तं सर्वतो मुखं   
शिखायै वषट् नृसिंहं भीषणं कवचाय हुं भद्रं मृत्युमृत्युं   
नेत्रत्रयाय वौषट् नमाम्यहम् अस्त्राय फट् इति विन्यस्य ध्यायेत् :  
  
नृसिंहं भजे जानुविन्यस्तबाहुं त्रिनेत्रं भुजप्रोल्लसच्चक्रशङ्खम् ।  
कृशानूपमज्योतिषा ग्रस्तदैत्यं शिरःशोभिदंष्ट्रासुदीप्तद्विजिह्वम् ॥ १ ॥  
  
इति ध्यात्वा उग्रं वीरं महाविष्णुं ज्वलन्तं विश्वतोमुखम् । नृसिंहं   
भीषणं भद्रं मृत्युमृत्युं नमाम्यहम् इति मन्त्रो योज्यः ॥  
  
अथ गोपालमन्त्रः - ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि नारदाय-ऋषये नमः मुखे विराट्छन्दसे   
नमः हृदये श्रीकृष्णाय देवतायै नमः गुह्ये क्लीम्बीजाय नमः   
पादयोः स्वाहाशक्तये नमः सर्वाङ्गे कृष्णाय प्रकृतये नमः हृदि   
श्रीदुर्गायै अधिष्ठात्र्यै देवतायै नमः इति विन्यस्य ममाभीष्टसिद्धये   
विनियोगः कृताञ्जलिरुक्त्वा मूलेन करयोर्व्यापकं कृत्वा आचक्राय स्वाहा   
हृदयाय नमः विचक्राय स्वाहा शिरसे स्वाहा सुचक्राय स्वाहा शिखायै   
वषट् त्रैलोक्यरक्षणचक्राय स्वाहा कवचाय हुम् असुरान्तचक्राय स्वाहा   
अस्त्रायफट् इति षडङ्गमन्त्रान् विन्यस्य ध्यायेत् :  
  
दरारिचापसद्बाणगुणांशुककराम्बुजम् ।  
वेणुमादाय हस्ताभ्यां वादयन्तं मुदान्वितम् ॥ १ ॥  
  
रविमण्डलगं कृष्णं ध्यायेदिष्टफलाप्तये ।  
  
इति ध्यात्वा क्लीङ्कृष्णाय गोविन्दाय गोपीजनवल्लभाय स्वाहा इति मन्त्रो   
योज्यः ॥  
  
अथ कृष्णमन्त्रः - ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि नारद-ऋषये नमः मुखे गायत्रीच्छन्दसे   
नमः हृदये श्रीकृष्णदेवतायै नमः गुह्ये क्लीम्बीजाय नमः इत्यादि   
विन्यस्य ममाभीष्टसिद्धये विनियोगः इति कृताञ्जलिरुक्त्वा   
पूर्णज्ञानात्मने हृदयाय नमः पूर्णैश्वर्यात्मने शिरसे स्वाहा   
पूर्णप्रभात्मने शिखायै वष्ट् पूर्णानन्दात्मने कवचाय हुं   
पूर्णतेज-आत्मने नेत्राभ्यां वौषट् पूर्णशक्त्यात्मने अस्त्राय फट् इति   
षडङ्गमन्त्रान् विन्यस्य ध्यायेत् :  
  
प्। २०८) ध्यायेद्धरिन्मणिनिभं जगदेकवन्द्यं   
सौन्दर्यसारमरिशङ्खवराभयानि ।  
दोर्भिदधानमजितं सरमं च भैष्मीसत्यासमेतमखिलप्रदमिन्दिरेशम् ॥   
१ ॥  
  
इति ध्यात्वा क्लीं कृष्णाय नमः इति मन्त्रो योज्यः ॥ योगस्तु ॐ हसकलह्रीं   
नमो हसकहलह्रीं नारायणाय सकलह्रीम् ॥ १ ॥  
  
ॐ हसकलह्रीं नमो हसकलह्रीं भगवते सकल ह्रीं वासुदेवाय ॥ २ ॥  
  
ॐ नमो भगवते हसकलह्रीं वराहरूपाय हसकहलह्रीं   
भूर्भुवःस्वर्पतये सकलह्रीं भूपतित्वं मे देहि ददापय स्वाहा ॥ ३ ॥  
  
ॐ नमो भगवते हसकलह्रीं विष्णवे हसकहलह्रीं सुरपतये सकलह्रीं   
महाबलाय स्वाहा ॥ ४ ॥  
  
उत्तिष्ठ हसकलह्रीं श्रीकर हसकलह्रीं स्वाहा सकलह्रीम् ॥ ५ ॥  
  
उग्रं वीरं महाविष्णुं हसकलह्रीं ज्वलन्तं सर्वतो मुखं   
हसकहलह्रीं नृसिंहभीषणं भद्रं सकलह्रीं मृत्युमृत्युं   
नमाम्यहम् ॥ ६ ॥  
  
क्लीङ्कृष्णाय हसकलह्रीं गोविन्दाय हसकहलह्रीं गोपीजनवल्लभाय   
सकलह्रीं स्वाहा ॥ ७ ॥  
  
क्लीं हसकलह्रीं कृष्णाय हसकहलह्रीं नमः सकलह्रीम् ॥ ८ ॥  
  
एवं योग इत्यर्थः ॥  
  
वैदिकदर्शने तु मन्त्रानाह - ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा अस्य श्रीगायत्रीमन्त्रस्य शिरसि विश्वामित्राय   
ऋषये नमः मुखे गायत्र्यै च्छन्दसे नमः हृदये श्रीपरमात्मने   
देवतायै नमः इति विन्यस्य ममाभीष्टसिद्धये विनियोगः इति कृताञ्जलिरुक्त्वा   
तत्सवितुर्ब्रह्मात्मने हृदयाय नमः वरेण्यं विष्ण्वात्मने शिरसे स्वाहा   
भर्गोदेवस्य रुद्रात्मने शिखायै वषट् धीमहि ईश्वरात्मने कवचाय हुं   
धियो यो नः सदाशिवात्मने नेत्रत्रयाय वौषट् प्रचोदयात् परमात्मने   
अस्त्रायफट् इति षडङ्गमन्त्रान् विन्यस्य ध्यायेत् ।  
  
मुक्ताविद्रुमहेमनीलधवलच्छायैर्मुखैस्त्रीक्षणै-  
र्युक्तामिन्दुनिबद्धरत्नमुकुटां तत्त्वार्थवर्णात्मिकाम् ।  
गायत्रीं वरदाभयाङ्कुशकरां शूलं कपालं गुणं  
शङ्खं चक्रमथारबिन्दुयुगलं हस्तैर्वहन्तीं भजे ॥ १ ॥  
  
इति ध्यात्वा तत्सवितुर्वरेण्यं हसकलह्रीं भर्गो देवस्य धीमहि   
हसकहलह्रीं धियो योनः सकलह्रीं प्रचोदयात् ॥  
  
अथ जातवेदसे मन्त्रस्य - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा अस्य जातवेद मन्त्रस्य शिरसि मारोचपुत्रकश्यपाय   
ऋषये नमः मुखे त्रिष्टुप्छन्दसे नमः हृदये श्रीजातवेदाग्नये दुर्गायै   
देवतायै नमः इति विन्यस्य ममाभीष्टसिद्धये विनियोगः इति कृताञ्जलिरुक्त्वा   
जातवेदसे सुनवाम हृदयाय नमः सोममरातीयतो शिरसे स्वाहा निदहाति   
वेदः शिखायै वषट् स नः पर्षदति कवचाय हुं दुर्गाणि विश्वा नावेव   
नेत्रत्रयाय वौषट् सिन्धुं दुरितात्यग्निः अस्त्राय फट् इति षडङ्गमन्त्रान्   
विन्यस्य धायेत् :  
  
विद्युद्दामसमप्रभां मृगपतिस्कन्धस्थितां भीषणां  
कन्याभिः करवालखेटविलसद्धस्ताभिरासेविताम् ।  
हस्तैश्चक्रगदासिखेटविशिखांश्चापं गुणं तर्जनीं  
विभ्राणामनलात्मिकां शशिधरां दुर्गां त्रिनेत्रां स्मरेत् ॥ १ ॥  
  
इति ध्यात्वा जातवेदसे सुनवाम सोमं हसकलह्रीम् अरातीयतो निदहाति वेदः   
हसकहलह्रीं स नः पर्षदति दुर्गाणि विश्वा नावेव सकलह्रीं सिन्धुं   
दुरितात्यग्निः ॥  
  
अथ तामग्निवर्णामिति मन्त्रस्य - तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा ऋष्यादीन् प्राग्वद्विन्यस्य   
ममाभीष्टसिद्धये विनियोगः इति कृताञ्जलिरुक्त्वा ह्रां हृदयाय नमः   
ह्रीं शिरसे स्वाहा ह्रूं शिखायै वषट् ह्रैं कवचाय हुं ह्रौं   
नेत्रत्रयाय वौषट् ह्रः अस्त्राय फट् इति विन्यस्य प्राग्वद् ध्यात्वा   
तामग्निवर्णां तपसा ज्वलन्तीं हसकलह्रीं वैरोचनीं कर्मफलेषु   
जुष्टां हसकहलह्रीं दुर्गां देवीं शरणमहं प्रपद्ये सकलह्रीं   
सुतरसि तरसे नमः ॥ इति जपेत् ॥  
  
प्। २०९) अथाग्ने इत्यस्य प्रयोगः तत्र प्रातःकृत्यादियोगपीठन्यासान्ते   
ऋष्यादिषडङ्गन्यासं ध्यानं च प्राग्वत् विधाय अग्ने त्वं पारया नव्यो   
अस्मान् हसकलह्रीं स्वस्तिभिरति दुर्गाणि विश्वा हसकहलह्रीं पूश्च पृथिवी   
बहुला न उर्वी सकलह्रीं भवा तोकाय तनयाय शंयोः ॥ इति जपेत् ॥  
  
अथ विश्वानि न इत्यस्य प्रयोगः तत्र प्रातःकृत्यादियोगपीठन्यासान्ते   
मूलमन्त्रेण प्राणायामत्रयं कृत्वा ऋष्यादिकरषडङ्गन्यासध्यानानि   
प्राग्वद्विधाय विश्वानि नो दुर्गहा जातवेदः हसकलह्रीं सिन्धुं न नावा   
दुरिताति पपिं हसकहलह्रीम् अग्ने अत्रिवन्नमसा गृणानो सकलह्रीम् अस्माकं   
बोध्यविता तनूनाम् ॥ इति जपेत् ॥  
  
अथ पृतनाजितमित्यस्य प्रयोगः - तत्र प्रातःकृत्यादिध्यानान्तं विधाय   
पृतनाजितं सहमानमुग्रं हसकलह्रीम् अग्निं हुवेम परमात्सधस्तात्   
हसकहलह्रीं स नः पर्षदति दुर्गाणि विश्वा सकलह्रीं क्षामद्देवो   
दुरितात्यग्निः ॥ ततः श्रीसूक्तदेवीसूक्ते ऋग्वेदे प्रसिद्धे ॥  
  
अथ शैवे प्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि वामदेवाय ऋषये नमः मुखे पङ्क्त्यै   
च्छन्दसे नमः हृदये श्रीसदाशिवाय देवतायै नमः इति विन्यस्य   
ममाभीष्टसिद्धये विनियोगः इति कृताञ्जलिरुक्त्वा सर्वज्ञाय हृदयाय   
नमः नित्यतृप्ताय शिरसे स्वाहा अनादिबोधाय शिखायै वष्ट् स्वतन्त्राय   
कवचाय हुं नित्यमलुप्तशक्तये नेत्रत्रयाय वौषट् नित्यमनन्तशक्तये   
अस्त्राय फट् इति षडङ्गमन्त्रान् विन्यस्य ध्यायेत् :  
  
गोक्षीरफेनधवलं रजताद्रिसमप्रभम् ।  
चारुचन्द्रकलाराजज्जटामुकुटमण्डितम् ॥ १ ॥  
  
पञ्चवक्त्रधरं शम्भुं प्रतिवक्त्र।ं त्रिलोचनम् ।  
शार्दूलचर्मवसनं रत्नाभरणभूषितम् ॥ २ ॥  
  
इति ध्यात्वा हसकलह्रीं ॐ हसकहलह्रीं नमः सकलह्रीं शिवाय इति   
मन्त्रं जपेत् ॥  
  
अथाघोरास्त्रस्य प्रयोगः तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि अघोराय ऋषये नमः मुखे त्रिष्टुप्च्छन्दसे   
नमः हृदये श्री-अघोररुद्राय देवतायै नमः गुह्ये ह्रीम्बीजाय नमः   
पदायोः ह्रूंशक्तये नमः इति विन्यस्य ममाभीष्टसिद्धये विनियोगः इति   
कृताञ्जलिरुक्त्वा ह्रीं स्फुरस्फुर हृदयाय नमः प्रस्फुरप्रस्फुर शिरसे   
स्वाहा घोर घोरतर तनूरूप शिखायै वषट् चटचट प्रचट प्रचट   
कवचाय हुं कहकह वमवम नेत्रत्रयाय वौषट् बन्धबन्ध   
घातयघातय हुं फट् अस्त्राय फट् इति षडङ्गमन्त्रान् विन्यस्य ध्यायेत् :  
  
एवं न्यस्ततनुर्मन्त्रौ धायेद्देवमनन्यधीः ।  
कालमेघनिभं देवं भीमदंष्ट्रं त्रिलोचनम् ॥ १ ॥  
  
भुजङ्गभूषणं रक्तवसनालेपसंयुतम् ।  
परशुं करवालं च बाणांस्त्रिशिखमेव च ॥ २ ॥  
  
दधानं दक्षिणैर्हस्तैरूर्ध्वादिक्रमतः परैः ।  
डमरुं खेटकं चापं नृकपालं च पार्वति ॥ ३ ॥  
  
काम्यकर्मसु रक्ताभमसितं चाभिचारके ।  
निग्रहे ग्रहभूतादिमुक्त्यै मुक्तानिभं स्मरेत् ॥ ४ ॥  
  
इति । एवं ध्यात्वा ॐ ह्रींस्फुरस्फुर प्रस्फुरप्रस्फुर घोर घोरतर   
तनुरूप हसकलह्रीं चटचट प्रचटप्रचट कहकह हसकहलह्रीं   
वमवम बन्धबन्ध सकलह्रीं घतयघातय हुं फट् इति मन्त्रं जपेत् ॥  
  
अथ शरभप्रयोगः तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि ब्रह्मणे ऋषये नमः मुखे पङ्क्त्यै   
छन्दसे नमः हृदये शरभशाल्वाय पक्षिराजाय देवतायै नमः इति   
विन्यस्य ममाभीष्टसिद्धये विनियोगः इति कृताञ्जलिरुक्त्वा ॐ नमो भगवते   
हृदयाय नमः शरभशाल्वाय शिरसे स्वाहा पक्षिराजाय शिखायै वषट्   
मम शत्रून्नाशय नाशय कवचाय हुं हुम्फट् नेत्रत्रयाय वौषट्   
स्वाहा अस्त्राय फट् । ध्यानम् :  
  
अष्टापदं पक्षतिमूलराजद्वज्राङ्कुं हाटकपक्षकूटम् ।  
हेमाङ्गमङ्गीकृतपद्मरागं चञ्चूपुटोल्लासिमुखारबिन्दम् ॥ १ ॥  
  
सूर्यानलेन्दुद्युतिराजमाननेत्रत्रयोल्लासितपद्मरागम् ।  
  
प्। २१०) नीलाश्मदीप्ताखिलरोमसङ्घं शीतांशुखण्डोज्ज्वलितोत्तमाङ्गम् ॥   
२ ॥  
  
विप्राहिद्वन्द्वबद्धोत्तमकपिलजटाभारसञ्चारिगङ्गा-  
सङ्गाक्रान्तोत्तमाङ्गात् क्रमगलितपृषत्सङ्घहाराभिरामम् ।  
अग्रोद्यन्नागबन्धक्रमघटितसटाग्रन्थिपञ्चाङ्गुलोद्य-  
त्पुच्छस्थग्रन्थिबाहूद्भवभुजयुगलोल्लासिमालाभिरामम् ॥ ३ ॥  
  
कक्ष्यासम्बद्धवैश्याहिपयुगललसच्चन्द्रतीव्रांशुलीला-  
घण्टाटोपाकुलाशादशकपतिकुलं वैरिसङ्घङ्ककालम् ।  
पाशाकारांसलोलद्वृषलकुलभवाशीर्विषाधीशभोग-  
स्फूर्जत्फूत्कारघोरं खुरपुटनिकरक्षुणासर्वंसहं तम् ॥ ४ ॥  
  
भक्षयन्तं पक्षिरूपं भक्तानां वैरिसञ्चयम् ।  
शरभं शाल्वरूपं च ध्यायेदेकाग्रमानसः ॥ ५ ॥  
  
इति शरभरूपं शिवं ध्यात्वा ॐ नमो भगवते शरभशाल्वाय   
हसकलह्रीं पक्षिराजाय हसकहलह्रीं मम शत्रून् नाशयनाशय   
सकलह्रीं घघहुम्फट् स्वाहा इति मन्त्रं जपेत् ॥  
  
अथ प्रासादमन्त्रस्य प्रयोगः तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि वामदेवाय ऋषये नमः मुखे   
पङ्क्तिच्छन्दसे नमः हृदये श्रीसदाशिवाय देवतायै नमः गुह्ये   
हम्बीजाय नमः पादयोः ॐ शक्तये नमः इति विन्यस्य मम   
सर्वाभीष्टसिद्धये विनियोगः इति कृताञ्जलिरुक्त्वा हां हृदयाय नमः हीं   
शिरसे स्वाहा हूं शिखायै वषट् हैं कवचाय हुम् हौं नेत्रत्रयाय   
वौषट् हः अस्त्राय फट् इति षडङ्गमन्त्रान् विन्यस्य ध्यायेत् :  
  
ध्यायेद्देवं ततो वत्स हृदि चैकाग्रमानसः ।  
सिन्दूरपुञ्जशोणाङ्गं स्मेरवक्त्रं त्रिलोचनम् ॥ १ ॥  
  
मणिमौलिलसच्चन्द्रकलालङ्कृतमस्तकम् ।  
दक्षिणोर्ध्वकरे टङ्कं दधानं तदधो वरम् ॥ २ ॥  
  
वामोर्ध्वहस्ते हरिणं तदधोऽभयमादरात् ।  
पीनवृत्तघनोत्तुङ्गस्तनाग्रे विनिवेश्य च ॥ ३ ॥  
  
वामाङ्के सनिविष्टायाः प्रियायाः रक्तपङ्कजे ।  
दधत्या दक्षिणे हस्ते चासीनं रक्तपङ्कजे ॥ ४ ॥  
  
नानाभरणसन्दीप्तं दिव्यगन्धस्रगम्बरम् ।  
  
इति ध्यात्वा ॐ हौं हसकलह्रीं ह्रीं हसकहलह्रीं नमः सकलह्रीं   
शिवाय इति मन्त्रं जपेत् ॥  
  
अथ पाशुपतास्त्राय प्रयोगः - तत्र प्रातःकृत्यादियोगपीठन्यासान्ते मूलेन   
प्रायाणामत्रयं कृत्वा शिरसि वामदेवाय ऋषये नमः मुखे   
पङ्क्तिच्छन्दसे नमः हृदये श्रीपशुपतये देवतायै नमः इति विन्यस्य   
ममाभीष्टसिद्धये विनियोगः इति कृताञ्जलिरुक्त्वा ॐ हुं फट् हृदयाय   
नमः श्लीं हुम्फट् शिरसे स्वाहा प हुम्फट् शिखायै वषट् शु हुं फट्   
कवचाय हुं हुं हुं फट् नेत्रत्रया वौषट् फट् हुं फट् अस्त्राय फट् इति   
षडङ्गमन्त्रान् विन्यस्य ध्यायेत् :  
  
ध्यायेत् पशुपतिं सम्यम्मन्त्री चैकाग्रमानसः ।  
पञ्चवक्त्रं दशभुजं प्रतिवक्त्रं त्रिलोचनम् ॥ १ ॥  
  
अग्निज्वालानिभश्मश्रुसंयुतं भीमदंष्ट्रकम् ।  
खड्गं बाणानक्षसूत्रं शक्तिं परशुमेव च ॥ २ ॥  
  
दधानं दक्षिणैर्हस्तैरूर्ध्वादिक्रमतो गुरुम् ।  
खेटचापौ कुण्डिकां च त्रिशूलं ब्रह्मदण्डयुक् ॥ ३ ॥  
  
वामहस्तैश्च बिभ्राणं मध्याह्नार्कसमप्रभम् ।  
नानाभरणसन्दीप्तं पन्नगेन्द्रैरलङ्कृतम् ॥ ४ ॥  
  
स्फटिकौघनिभं शान्तं सर्वरक्षाकरं स्मरेत् ।  
  
इति । एवं ध्यात्वा ॐ श्लीं हसकलह्रीं पशु हसकहलह्रीं हुं सकलह्रीं   
फट् इति मन्त्रं जपेत् ॥  
  
अथ दक्षिणामूर्तिमन्त्रस्य प्रयोगः : तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा शिरसि शुकाय ऋषये नमः मुखे   
गायत्रीछन्दसे नमः हृदये श्रीदक्षिणामूर्तये देवतायै नमः गुह्ये ॐ   
बीजाय नमः पादयोः ह्रीं शक्तये नमः इति विन्यस्य ममाभीष्टसिद्धये   
विनियोगः इति कृताञ्जलिरुक्त्वा मूलमन्त्रेण करशुद्धिं विधाय ॐ ह्रां   
दक्षिणामूर्तये ह्रां हृदयाय नमः ॐ ह्रीं तुभ्यं ह्रीं शिरसे स्वाहा   
ॐ ह्रीं वटमूलनिवासिने ह्रूं शिखायै वषट् ॐ ह्रीं   
ध्यानैकनिरताङ्गाय ह्रैं कवचाय हुं ॐ ह्रीं नमो रुद्राय ह्रौं   
नेत्रत्रयाय वौषट् ॐ ह्रीं शम्भवे ह्रः अस्त्राय फट् इति षडङ्गमन्त्रान्   
विन्यस्य ध्यायेत् :  
  
वटविटपिसमीपे भूमिभागे निषण्णं सकलमुनिजनानां   
ज्ञानदातारमारात् ।  
त्रिभुवनगुरुमीशं दक्षिणामूर्तिरूपं जननमरणदुःखच्छेददक्षं   
नमामि ॥ १ ॥  
  
इति ध्यात्वा ॐ ह्रीं दक्षिणामूर्तये तुभ्यं हसकलह्रीं वटमूलनिवासिने   
हसकहलह्रीं ध्यानैकनिरताङ्गाय सकलह्रीं नमो रुद्राय शम्भवे   
ह्रीं ॐ इति मन्त्रं जपेत् ॥  
  
अथ मृत्युञ्जयस्य प्रयोगः : तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि कहोलाय ऋषये नमः मुखे   
निचृद्गायत्रीच्छन्दसे नमः हृदये श्रीमृत्युञ्जयाय देवतायै नमः गुह्ये   
ॐ बीजाय नमः पादयोः सः शक्तये नमः नाभौ जूं कीलकाय नमः इति   
विन्यस्य ममाभीषटसिद्धये विनियोगः इति कृताञ्जलिरुक्त्वा मूलमन्त्रेण   
करशुद्धिं विधाय सां हृदयाय नमः सीं शिरसे स्वाहा सूं शिखायै   
वषट् सैं कवचाय हुं सौं नेत्रत्रयाय वौषट् सः अस्त्राय फट् इति   
षडङ्गमन्त्रान् विन्यस्य ध्यायेत् :  
  
ध्यायेद्देवं ततो वत्स समाहितमनाश्चिरम् ।  
शुद्धस्फटिकसङ्काशं शुभ्रपद्मासनस्थितम् ॥ १ ॥  
  
कपर्दमौलिविलसच्चन्द्रखण्डच्युतामृतैः ।  
अभिषिक्तसमस्ताङ्गमर्केन्द्वनललोचनम् ॥ २ ॥  
  
दक्षिणोर्ध्वकरे मुद्रां ज्ञानाख्यां तदधःकरे ।  
अक्षमालां च वामोर्ध्वे पाशं वेदमधःकरे ॥ ३ ॥  
  
दधानं चिन्तयेद्देवं मृत्युरोगभयापहम् ।  
  
इति ध्यात्वा ॐ हसकलह्रीं जूं हसकहलह्रीं सः सकलह्रीम् इति मन्त्रं   
जपेत् ॥  
  
अथ दशाक्षरस्य प्रयोगः : ततः प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि ब्रह्मणे ऋषये नमः मुखे विराट्छन्दसे   
नमः हृदये सदाशिवाय देवतायै नमः इति विन्यस्य ममाभीष्टसिद्धये   
विनियोगः इति कृताञ्जलिरुक्त्वा ॐ हृदयाय नमः नमः शिरसे स्वाहा भगवते   
शिखायै वषट् रुद्राय कवचाय हुं ॐ नमो भगवते नेत्रत्रयाय वौषट्   
रुद्राय अस्त्राय फट् इति षडङ्गमन्त्रान् विन्यस्य धायेत् :  
  
आर्कीर्णं दिव्यभोगैरमरदितिसुतैरर्चितं शैलकन्या-  
देहार्धं धारयन्तं स्फटिकमणिनिभं व्याघ्रचर्मोत्तरीयम् ।  
द्वैपीं कृत्तिं वसानं हिमकिरणकलाशेखरं नीलकण्ठं  
हृष्टं व्याप्तं कलाभिर्धृतकपिलजटं भावयेऽहं महेशम् ॥ १ ॥  
  
इति ध्यात्या ॐ हसकलह्रीं नमो हसकहलह्रीं भगवते सकलह्रीं रुद्राय   
इति जपेत् ॥  
  
अथ सौरदर्शनविधानम् । तत्रादौ घृणिमन्त्रस्य प्रयोगः - तत्र   
प्रातःकृत्यादियोगपीठन्यासान्ते मूलेन प्राणायामत्रयं कृत्वा शिरसि   
देवभागाय ऋषये नमः मुखे गायत्रीच्छन्दसे नमः हृदये श्रीसूर्याय   
देवतायै नमः इति विन्यस्य ममाभीष्टसिद्धये जपे विनियोगः इति   
कृताञ्जलिरुक्त्वा सत्यतेजोज्वालामणि हुम्फट् स्वाहा हृदयाय नमः   
ब्रह्मतेजोज्वालामणि हुम्फट् स्वाहा शिरसे स्वाहा विष्णुतेजोज्वालामणि   
हुम्फट् स्वाहा शिखायै वषट् रुद्रतेजोज्वालामणि हुम्फट् स्वाहा कवचाय   
हुम् अग्नितेजोज्वालामणि हुम्फट् स्वाहा नेत्रत्रयाय वौषट् सर्वतेजो   
ज्वालामणि हुम्फट् स्वाहा अस्त्राय फट् इति षडङ्गमन्त्रान् विन्यस्य ध्यायेत् :  
  
रक्ताब्जयुग्माभयदानहस्तं केयूरहाराङ्गदकुण्डलाढ्यम् ।  
माणिक्यमौलिं दिननाथमीडं बन्धूककान्तिं विलसत्त्रिनेत्रम् ॥ १ ॥  
  
इति ध्यात्वा घृणिः हसकलह्रीं सूर्य हसकहलह्रीम् आदित्य सकलह्रीं ॐ इति   
मन्त्रं जपेत् ॥  
  
प्। २१२) अथ षडर्णस्य प्रयोगः - तत्र प्रातःकृत्यादियोगपीठन्यासान्ते शिरसि   
ब्रह्मणे ऋषये नमः मुखे गायत्रीछन्दसे नमः हृदये श्रीसवित्रे   
देवतायै नमः इति विन्यस्य ममाभीष्टसिद्धये विनियोगः इति कृताँजलिरुक्त्वा   
सूक्ष्मरूपाय स्वाहा हृदयाय नमः सूक्ष्मतेजसे स्वाहा शिरसे स्वाहा   
सूक्ष्माकाराय स्वाहा शिखायै वषट् सूक्ष्मबालाय स्वाहा कवचाय   
हुं सूक्ष्मकायाय स्वाहा नेत्रत्रयाय वौषट् मूलमन्त्रमुच्चार्यै अस्त्राय   
फट् इति षडङ्गमन्त्रान् विन्यस्य ध्यायेत् :  
  
रक्तपद्मद्वयं हस्तैर्बिभ्राणं वरदाभये ।  
बन्धूकाभं त्रिनेत्रं च रविं ध्यायेत् सुभूषितम् ॥ १ ॥  
  
इति ध्यात्वा ख हसकलह्रीं खो हसकहलह्रीं ल्काय सकलह्रीं स्वाहा इति   
मन्त्रं जपेत् ।  
  
अथ चतुरर्णस्य प्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि ब्रह्मणे ऋषये नमः मुखे गायत्रीछन्दसे   
नमः हृदये श्रीसूर्यरूपिण्यै भुवनेश्वर्ये देवतायै नमः इति विन्यस्य   
ममाभीष्टसिद्धये विनियोगः इति कृताञ्जलिरुक्त्वा ॐ हृदयाय नमः ह्रीं   
शिरसे स्वाहा ॐ शिखायै वषट् ह्रीं कवचाय हुं ॐ नेत्रत्रयाय वौषट्   
ह्रीम् अस्त्राय फट् इति षडङ्गमन्त्रान् विन्यस्य ध्यायेत् :  
  
भास्वद्रत्नसहस्रमौलिविलसच्चन्द्रार्धमुद्द्योतय-  
द्धस्ताब्जैर्दधदङ्कुशं गुणवराभीतीः सुतुङ्गस्तनम् ।  
पायाद्गालितकाञ्चनाम्बुजजपाविद्युज्ज्वलतकान्तिभि-  
र्विश्वं द्योतयदार्कमाश्वशिशिरं विश्वेशिकाया वपुः ॥ १ ॥  
  
इति ध्यात्वा ॐ हसकलह्रीं ह्रीं हसकहलह्रीं हं सकलह्रीं सः इति   
मन्त्रं जपेत् ॥  
  
अथ त्र्यक्षरस्य प्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि अजाय ऋषये नमः मुखे गायत्रीछन्दसे   
नमः हृदये श्रीसूर्याय देवतायै नमः इति विन्यस्य ममाभीष्टसिद्धये   
विनियोगः इति कृताञ्जलिरुक्त्वा गुह्यादिपादपर्यन्तं हां नमः   
कण्ठाद्गुह्यपर्यन्तं हीं नमः मूर्धादिकण्ठान्तं सः नमः इति   
विन्यस्य ह्रां ह्रीं ह्रूं ह्रैं ह्रौं ह्रः इति करषडङ्गन्यासान् विधाय   
ध्यायेत् :  
  
अरुणकमलसंस्थं त्रीक्षणं भूरिभूषं   
ह्यरुणकमलयुग्माभीष्टदाभीतिहस्तम् ।  
अरुणतरशरीरं भावयामो दिनेशं ह्यरुणकरसुसेव्यं   
सर्वदेवौघवन्द्यम् ॥ १ ॥  
  
इति ध्यात्वा ह्रां हसकलह्रीं ह्रीं हसकहलह्रीं सः सकलह्रीम् इति   
मन्त्रं जपेत् ॥  
  
अथ षोडशार्णप्रयोगः : तत्र प्रातःकृत्यादियोगपीठन्यासान्ते मूलेन   
पाणायामत्रयं कृत्वा शिरसि ब्रह्मणे ऋषये नमः मुखे जगतीच्छन्दसे   
नमः हृदये श्रीभास्कराय देवतायै नमः इति विन्यस्य ममाभीष्टसिद्धये   
विनियोगः इति कृताञ्जलिरुक्त्वा ॐ ऐं हृदयाय नमः क्लाङ्क्लीङ्क्लूं शिरसे   
स्वाहा ह्रां ह्रीं ह्रूं शिखायै वषट् सः कवचाय हुं श्रीभास्कराय   
नेत्रत्रयाय वौषट् स्वाहा अस्त्राय फट् इति षडङ्गमन्त्रान् विन्यस्य ध्यायेत् :  
  
माणिक्याढ्यरथारूढं मणिकुण्डलधारिणम् ।  
हस्तैश्चाभीष्टदं शङ्खचक्रपद्मधरं विभुम् ॥ १ ॥  
  
किरीटिनं मेखलिनं कवचिं शुशरीरिणम् ।  
नानारत्नसमोपेतम् ऋषिसङ्ख्याश्वशोभितम् ॥ २ ॥  
  
नक्षत्रग्रहराश्याद्यैः सेवितं मुनिमण्डलैः ।  
सावित्र्या चैव गायत्र्या सरस्वत्या च शोभितम् ॥ ३ ॥  
  
नानादेवसमायुक्तं भास्करं चिन्तयेद्बुधः ।  
  
एवं ध्यात्वा ॐ ऐं हसकलह्रीं क्लाङ्क्लीङ्क्लूं हसकहलह्रीं   
ह्रांह्रींह्रूंसः सकलह्रीं श्रीभास्कराय स्वाहा इति मन्त्रं जपेत् ॥  
  
अथ द्वादशाक्षरस्य प्रयोगः : तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा शिरसि देवभागाय ऋषये नमः मुखे   
विराटछन्दसे नमः हृदयेश्री-आदित्याय देवतायै नमः इति विन्यस्य   
ममाभीष्टाप्तये विनियोगः इति कृताञ्जलिरुक्त्वा ह्रांह्रींह्रूंह्रैंह्रः   
इति षडङ्गमन्त्रान् विन्यस्य प्राग्वद्ध्यात्वा ॐ आं हसकलह्रीं   
ह्रींश्रीङ्घृणिः हसकहलह्रीं सूरिय सकलह्रीम् आदित्य ॐ इति मन्त्रं जपेत्   
॥  
  
प्। २१३) अथ षडक्षरस्य प्रयोगः - तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा शिरसि ब्रह्मणे ऋषये नमः मुखे   
गायत्रीछन्दसे नमः हृदये श्री-आदित्याय देवतायै नमः इति विन्यस्य   
ममाभीष्टावाप्तये विनियोगः इति कृताञ्जलिरुक्त्वा ॐ हृदयाय नमः श्रीं   
शिरसे स्वाहा ह्रीं शिखायै वषट् क्लीं कवचाय हुं ग्लौं नेत्रत्रयाय   
वौषट् ह्राम् अस्त्राय फट् इति षडङ्गमन्त्रान् विन्यस्य प्राग्वद्ध्यायेत् : ॐ   
श्रीं हसकलह्रीं ह्रीङ्क्लीं हसकहलह्रीं ग्लौं सकलह्रीं ह्राम् इति   
मन्त्रं जपेत् ॥  
  
अथात्माष्टाक्षरस्य प्रयोगः - तस्य न्यासध्यानादिकं प्रागेव   
प्रपञ्चयागमातृकाविधनेऽभिहितम् ॐ ह्रीं हसकलह्रीं हंसः   
हसकहलह्रीं सोऽहं सकलह्रीं स्वाहा इति मन्त्रं जपेत् ॥  
  
अथ शाक्तदर्शनविधानम् ॥ तत्रादौ बालामन्त्रस्य प्रयोगः तत्र   
प्रातःकृत्यादियोगपीठन्यासान्ते मूलमन्त्रेण प्राणायामत्रयं कृत्वा   
शिरसि दक्षिणामूर्तये ऋषये नमः मुखे पङ्क्तिच्छन्दसे नमः हृदये   
श्रीबालायै देवतायै नमः गुह्ये ऐं बीजाय नमः पादयोः सौः शक्तये   
नमः नाभौ क्लीं कीलकाय नमः इति विन्यस्य ममाभीष्टसिद्धये विनियोगः   
इति कृताञ्जलिरुक्त्वा ऐं हृदयाय नमः क्लीं शिरसे स्वाहा सौः शिखायै   
वषट् ऐं कवचाय हुं क्लीं नेत्रत्रयाय वौषट् सौः अस्त्राय फट् इति   
षडङ्गमन्त्रान् विन्यस्य ध्यायेत् :  
  
भ्रमद्भ्रमरनीलाभधमिल्लामलपुष्पिकाम् ।  
ब्रह्मरन्ध्रस्फुरद्भिन्नमुक्तालेखाविराजिताम् ॥ १ ॥  
  
मुक्तालेखारत्नलग्नतिलकाञ्चितभालिकाम् ।  
विशुद्धमुक्ताबिन्द्वाढ्यचन्द्ररेखाकिरीटिनीम् ॥ २ ॥  
  
भ्रमद्भ्रमरनीलाभनयनत्रयराजिताम् ।  
सूर्यभास्वन्महारत्नकुण्डलालङ्कृतां पराम् ॥ ३ ॥  
  
शुक्राकारस्फुरन्मुक्ताहारभूषणभूषिताम् ।  
कङ्कणादिलसद्भूषामणिबन्धलसत्प्रभाम् ॥ ४ ॥  
  
प्रवाललतिकाकारपाणिपादपल्लवशोभिताम् ।  
वज्रवैडूर्यमुक्तालिमेखलां विमलप्रभाम् ॥ ५ ॥  
  
रक्तोत्पलदलाकारपादपल्लवशोभिताम् ।  
नक्षत्रमालासङ्काशमुक्तामँजीरमण्डिताम् ॥ ६ ॥  
  
वामेन पाणिनैकेन पुस्तकं चापरेण तु ।  
अभयं च प्रयच्छन्तीं साधकाय वरानने ॥ ७ ॥  
  
अक्षमालां च वरदं दक्षपाणिद्वयेन तु ।  
दधतीं चिन्तयेद्देवीं वश्यसौभाग्यवाक्प्रदाम् ॥ ८ ॥  
  
क्षीरकुन्देन्दुधवलां प्रसन्नां संस्मरेत् प्रिये ।  
  
इति ध्यात्वा ऐं हसकलह्रीं क्लीं हसकहलह्रीं सौः सकलह्रीम् इति मन्त्रं   
जपेत् ॥  
  
अथ भैरव्याः प्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि दक्षिणामूर्तये ऋषये नमः मुखे   
पङ्क्तिच्छन्दसे नमः हृदये श्रीत्रिपुरभैरव्यै देवतायै नमः गुह्ये   
वाग्भवकूटबीजाय नमः पादयोः शक्ति कूटशक्तये नमः नाभौ   
कामराजकूटकीलकाय नमः इति विन्यस्य ममाभीष्टसिद्धये विनियोगः इति   
कृताञ्जलिरुक्त्वा बीजत्रयाद्विरावृत्त्या षडङ्गानि विन्यस्य ध्यायेत् :  
  
हृदयस्थारुणाम्भोजकर्णिकामध्यसंस्थिताम् ।  
जपाकुसुमसङ्काशामरुणाम्बरभूषणाम् ॥ १ ॥  
  
स्मितधौतमहामोहां त्रिनेत्रां चन्द्रशेखराम् ।  
विश्वसौन्दर्यसर्वस्वविश्वसागररूपिणीम् ॥ २ ॥  
  
आनन्दमधुरां देवीं मदघूर्णितलोचनाम् ।  
ब्रह्माब्जनेत्ररुद्रेशशिवाख्यैर्मुण्डसञ्ज्ञकैः ॥ ३ ॥  
  
मण्डिताङ्गीं महादेवीं मुक्ताजपवटीधराम् ।  
पुस्तकालङ्कृतकरां वरदाभयधारिणीम् ॥ ४ ॥  
  
रक्ताङ्गरागसुभगां ध्यायेत् त्रिपुरभैरवीम् ।  
  
एवं ध्यात्वा हसकलरैं हसकलह्रीं हसकलरीं हसकहलह्रीं हसौः   
सकलह्रीम् इति जपेत् ॥  
  
अथ चैतन्यभैरव्याः प्रयोगः - तत्र प्रातःकृत्यादियोगपीठन्यासान्ते   
मूलेन प्राणायामत्रयम् ऋष्यादिकरषडङ्गन्यासान्प्रागुक्तवद्विधाय   
ध्यायेत् -  
  
उद्यद्भानुसहस्राभां नानालङ्कारभूषिताम् ।  
मुकुटोर्ध्वलसच्चन्द्ररेखां रक्ताम्बराञ्चिताम् ॥ १ ॥  
  
प्। २१४) पाशाङ्कुशधरां नित्यवामहस्तकपालिनीम् ।  
वरदाभयहस्ताढ्यां पीनोन्नतघनस्तनीम् ॥ २ ॥  
  
एवं ध्यात्वा यजेद्देवीं पूर्वसिंहासनस्थिताम् ।  
  
इति ध्यात्वा सहैं हसकलह्रीं सकलह्रीं हसकहलह्रीं सहौः सकलह्रीम्   
इति जपेत् ॥  
  
अथ कामेश्वरीभैरव्याः प्रयोगः - तत्र प्रातःकृत्यादिध्यानान्तं   
प्राग्वद्विधाय सह्रैं हसकलह्रीं सकलह्रीं हसकहलह्रीं नित्यक्लिन्ने   
मदद्रवे सकलह्रीं सह्रौः इति जपेत् ॥  
  
अथ भैरव्याः प्रयोगः - तत्र प्रातःकृत्यादिषडङ्गन्यासान्तं   
पूर्ववद्विधाय ध्यायेत् -  
  
उद्यत्सूर्यसहस्राभां चन्द्रचूडां त्रिलोचनाम् ।  
नानालङ्कारसुभगां सर्ववैरिनिकृन्तनीम् ॥ १ ॥  
  
स्रवद्रुधिरमुण्डालिकलितां रक्तवाससम् ।  
त्रिशूलं डमरुं खड्गं तथा खेटकमेव च ॥ २ ॥  
  
पिनाकं च शरान्देवि पाशाङ्कुशयुगं क्रमात् ।  
पुस्तकं च चाक्षमालां च शवसिंहासनस्थिताम् ॥ ३ ॥  
  
एवं ध्यात्वा हसखफ्रें हसकलह्रीं हसकलरीं हसकहलह्रीं ह्सौं   
सकलह्रीम् इति जपेत् ॥ इति नित्याभैरवी ॥  
  
अथ भुवनेश्वरीभैरव्याः प्रयोगः - तत्र   
प्रातःकृत्यादिषडङ्गन्यासान्तं प्राग्वद्विधाय ध्यायेत् -  
  
----------ध्यायेद् देवीं चतुर्भुजाम् ।  
जपाकुसुमसङ्काशां दाडिमीकुसुमप्रभाम् ॥ १ ॥  
  
चन्द्ररेखाजटाजूटां त्रिनेत्रां रक्तवाससम् ।  
नानालङ्कारसुभगां पीनोन्नतघनस्तनीम् ॥ २ ॥  
  
प्रेतासनसमासीनां मुण्डमालाविभूषिताम् ।  
पाशाङ्कुशवराभीतिर्दधानां च शिवां श्रये ॥ ३ ॥  
  
इति ध्यात्वा हस्रैं हसकलह्रीं हसकहलह्रीं ह्रसौः सकलह्रीम् इति जपेत् ॥   
इयमेव सकलपूर्वां विधेया भुवनेश्वरीभैरवीभेदः । सम्पत्प्रदा   
सकाराद्या चेत्कौलेशभैरवी सम्पत्प्रदाया आद्यन्ते रेफं हित्वा   
सकलसिद्धिदा भैरवी । एतासां विद्यानामृष्यादिकं प्राग्वत् ॥  
  
अथ बौद्धदर्शनाधिदेवतामन्त्राः । तत्रादौ पद्मावतीप्रयोगः - तत्र   
प्रातःकृत्यादियोगपीठन्यासान्ते मूलेन प्राणायामत्रयं कृत्वा शिरसि   
ब्रह्मणे ऋषये नमः मुखे गायत्रीच्छन्दसे नमः हृदये श्रीपद्मावत्यै   
देवतायै नमः इति विन्यस्य ममाभीष्टसिद्धये विनियोगः इति कृताञ्जलिरुक्त्वा   
ह्रांह्रीमित्यादिना षडङ्गन्यासं कृत्वा ध्यायेत् ॥  
  
पद्मासनस्थां नवकुङ्कुमाभां रक्तोत्पले सन्दधतीं त्रिनेत्राम् ।  
आबिभ्रतीमाभरणानि रक्तां पद्मावतीं पद्ममुखीं नमामि ॥ १ ॥  
  
इति ध्यात्वा ह्रीं हसकलह्रीं पद्मावती हसकहलह्रीं स्वाहा सकलह्रीम् इति   
मन्त्रं जपेत् ॥ उग्रताराप्येकजटा तारा नीलसरस्वती इत्युक्तत्वात् । एतासां   
मन्त्रास्तु : ऐं ह्रींश्रीङ्क्लींसौः हुम् उग्रतारे हुम्फट् इत्युग्रतारा ।   
श्रींहुं ह्रींहुम्फट् इत्येकजटा । ॐ ह्रींस्त्रींहूम्फट् इति तारा ।   
ह्रींस्त्रींहूम् इति नीलसरस्वती । एतासां चतसृणां जपे तु   
बीजान्तरितपञ्चदशीकूटत्रयं प्रत्येकम्प्रत्येकं संयोज्य जपेत् ॥   
प्रयोगास्तु : प्रातःकृत्यादियोगपीठन्यासान्ते मूलेन प्राणायामत्रयं   
कृत्वा शिरसि अक्षोभ्याय ऋषये नमः मुखे गायत्रीच्छन्दसे नमः हृदये   
अमुकतारायै देवतायै नमः इति विन्यस्य ममाभीष्टसिद्धये जपे विनियोगः   
इति कृताञ्जलिरुक्त्वा ॐ ह्राम् अखिलवाग्रूपिण्यै हृदयाय नमः ॐ ह्रीम्   
अखण्डवाग्रूपिण्यै शिरसे स्वाहा ॐ ह्रूं ब्रह्मवाग्रूपिण्यै शिखायै   
वषट् ॐ ह्रैं विष्णुवाग्रूपिण्यै कवचाय हुं ॐ ह्रौं रुद्रवाग्रूपिण्यै   
नेत्रत्रयाय वौषट् ॐ ह्रः सर्ववाग्रूपिण्यै अस्त्राय फट् इति षडङ्गमन्त्रान्   
विन्यस्य ध्यायेत् -  
  
विश्वव्यापकवारिमध्यविलसच्छ्वेताम्बुजन्मस्थितां  
कर्त्रीखड्गकपालनीलनलिनै राजत्करां नीलभाम् ।  
काञ्चीकुण्डलहारकङ्कणलसत्केयूरमञ्जीरता-  
माप्तैर्नागवरैर्विभूषिततनुमारक्तनेत्रत्रयाम् ॥ १ ॥  
  
पिङ्गोग्रैकजटां लसत्सुरसनां दंष्ट्राकरालाननां  
प्। २१५) व्याघ्रत्वक्परिधानशोभितकटिं श्वेतास्थिपट्टालिकाम् ।  
अक्षोभ्येण विराजमानशिरसं स्मेराननाम्भोरुहां  
तारां शावहृदावसनां दृढकुचामम्बां त्रिलोक्याः स्मरेत् ॥ १ ॥  
  
इति ध्यायेत् ॥  
  
अथ मातङ्गीप्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि दक्षिणामूर्तये ऋषये नमः मुखे   
गायत्रीच्छन्दसे नमः हृदये श्रीमातङ्गिन्यै देवतायै नमः मम   
सर्वाभीष्टसिद्धये विनियोगः इति कृताञ्जलिरुक्त्वा ऐंह्रींश्रीं-ॐ नमो   
भगवति श्रीमातङ्गीश्वरि सर्वजनमनोहारि हृदयाय नमः   
सर्वमुखराजिसर्वमुखरञ्जिनि शिरसे स्वाहा सर्वराजवशङ्करि   
सर्वस्त्रीपुरुषवशङ्करि शिखायै वषट् सर्वदुष्टमृगवशङ्करि   
सर्वसत्त्ववशङ्करि कवचाय हुं सर्वलोकममुकं मे वशमानय   
नेत्रत्रयाय वौषट् स्वाहा अस्त्राय फट् इति षडङ्गमन्त्रान् विन्यस्य ध्यायेत् :  
  
एवं न्यस्तशरीरोऽसौ चिन्तयेन्मन्त्रदेवताम् ।  
अमृतोदधिमध्यस्थे रत्नद्वीपे मनोरमे ॥ १ ॥  
  
स्वर्णप्राकारसंवीते मण्डपे रत्ननिर्मिते ।  
कदम्बबिल्वकद्वारि कल्पवृक्षोपशोभिते ॥ २ ॥  
  
वेदिमध्ये सुखास्तीर्णे रत्नसिंहासने प्रभो ।  
अष्टपत्रं महापद्मं केसरान्तःसकर्णिकम् ॥ ३ ॥  
  
तन्मध्ये च त्रिकोणं स्यादष्टपत्रे ततो बहिः ।  
पुनः षोडशपत्रं स्यात्तद्बाह्ये स्याच्चतुर्दलम् ॥ ४ ॥  
  
वेदास्रं च चतुर्द्वारं मण्डलं प्रोक्तमुत्तमम् ।  
तस्य मध्ये सुखासीनां श्यामवर्णां शुचिस्मिताम् ॥ ५ ॥  
  
कदम्बमालाभरणां पूजितां च सुरासुरैः ।  
प्रलम्बालकसंयुक्तां चन्द्ररेखावतंसिताम् ॥ ६ ॥  
  
ललाटे तिलकोपेतामीपत्प्रहसिताननाम् ।  
किञ्चित्स्वेदाम्बुमधुरललाटफलकोज्ज्वलाम् ॥ ७ ॥  
  
वलीतरङ्गमध्यान्तारोमराजिविराजिताम् ।  
सर्वाभरणसंयुक्ता मुक्ताहारविभूषिताम् ॥ ८ ॥  
  
नानामणिगणोन्नद्धकटिसूत्रैरलङ्कृताम् ।  
वलयै रत्नखचितैः केयुरैर्मणिभूषितैः ॥ ९ ॥  
  
भूषितां द्विभुजां बालां मदघूर्णितलोचनाम् ।  
आपीनमण्डलाभोगसमुन्नतपयोधराम् ॥ १० ॥  
  
प्रलम्बकर्णाभरणां कर्णोत्तंसविराजिताम् ।  
तमालनीलां तरुणीं मधुमत्तां मतङ्गिनीम् ॥ ११ ॥  
  
चतुष्षष्टिकलारूपपार्श्वस्यशुकसारिकाम् ।  
कोटिबालार्कसङ्काशां जपाकुसुमसन्निभाम् ॥ २२ ॥  
  
एवं वा पीतवर्णां च ध्यायेन्मातङ्गिनीं पराम् ।  
  
एवं ध्यात्वा ऐंह्रींश्रीं-ॐ नमो भगवति श्रीमातङ्गीश्वरि   
सर्वजनमनोहारि सर्वमुखराजि सर्वमुखरञ्जिनि हसकलह्रीं   
सर्वराजवशङ्करि सर्वस्त्रीपुरुषवशङ्करि हसकहलह्रीं   
सर्वदुष्टमृगवशङ्करि सकलह्रीं सर्वलोकममुकं मे वशमानय   
स्वाहा एवं जपेत् ॥  
  
अथ सुमुखोप्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि तुम्बुरवे ऋषये नमः मुखे   
गायत्रीच्छन्दसे नमः हृदये श्रीसुमुख्यै देवतायै नमः । इति विन्यस्य   
ममाभीष्टसिद्धये विनियोगः इति कृताञ्जलिरुक्त्वा ऐंह्रींश्रीं हृदयाय   
नमः उच्छिष्ट शिरसे स्वाहा चाण्डालि शिखायै वषट् मातङ्गि कवचाय   
हुं सर्ववशङ्करि नेत्रत्रयाय वौषट् नमः अस्त्राय फट् इति   
षडङ्गमन्त्रान् विन्यस्य ध्यायेत् :  
  
स्मरेत् प्रथमपुष्पिणीं रुधिरबिन्दुनीलाम्बरां  
गृहीतमधुपात्रिकां मदविघूर्णनेत्रत्रयाम् ।  
घनस्तनभरालसां गलितचूर्णिकां बालिकां  
करस्फुरितवल्लकीं विमलशङ्खताटङ्किनीम् ॥ १ ॥  
  
इति ध्यात्वा ऐं ह्रींश्रीं हसकलह्रीम् उच्छिष्टचण्डालिमातङ्गि   
हसकहलह्रीं सर्ववशङ्करि सकलह्रीं नमः स्वाहा इति जपेत् ॥  
  
प्। २१६) अथ चण्डमातङ्गिनीप्रयोगः - तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा शिरसि दक्षिणामूर्तये ऋषये नमः मुखे   
गायत्रीच्छन्दसे नमः हृदये श्रीचण्डमातङ्गिन्यै देवतायै नमः इति   
विन्यस्य ममाभीष्टसिद्धये विनियोगः : इति कृताञ्जलिरुक्त्वा मायया   
षड्दीर्घया षडङ्गानि विन्यस्य ध्यायेत् :  
  
मातङ्गीं नवयावकार्द्रचरणामुल्लासिकृष्णांशुकां  
वीणोल्लासिकरां समुन्नतकुचां मुक्ताप्रवालावलीम् ।  
हृद्याङ्गीं सितशङ्खकुण्डलधरां बिम्बाधरां सस्मिता-  
माकीर्णालकवेणिमब्जजनयनां ध्यायेच्छुकश्यामलाम् ॥ १ ॥  
  
इति ध्यात्वा ह्रीं नमः हसकलह्रीं हिलिहिलि हसकहलह्रीं चण्डमातङ्गिनी   
सकलह्रीं स्वाहा इति जपेत् ॥  
  
अथ गाणपत्यदर्शनाधिदेवतामन्त्राः ।   
आदावेकाक्षरगणपतिमन्त्रप्रयोगः - तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा शिरसि गणकाय ऋषये नमः मुखे   
निचृच्छन्दसे नमः हृदये श्रीविघ्नेश्वराय देवतायै नमः इति विन्यस्य   
मम सर्वाभीष्टसिद्धये विनियोगः इति कृताञ्जलिरुक्त्वा ॐ गणजयाय स्वाहा   
हृदयाय नमः एकदंष्ट्राय हुम्फट् शिरसे स्वाहा अचलकर्णिने नमः   
शिखायै वषट् गजवक्त्राय नमो नमः कवचाय हुं महोदराय   
नेत्रत्रयाय वौषट् चण्डाय हुं फट् अस्त्राय फट् । अथवा गाङ्गीमित्यादिना   
षडङ्गानि विधाय ध्यायेत् ।  
  
रक्ताभः शशिमौलिरङ्कुशगुणौ दन्तं वरं धारयन्  
हस्ताब्जैर्द्विरदाननस्त्रिनयनो रक्ताङ्गरागावृतः ।  
बीजापूरबृहत्करोरुजठरो दानार्द्रगण्डस्थलो  
विघ्नेशः फणिभूषणो गणपतिर्भूयाद्भवद्भूतये ॥ १ ॥  
  
इति ध्यात्वा गं हसकलह्रीं गं हसकहलह्रीं गं सकलह्रीम् इति जपेत् ॥  
  
अथ महागणपतेः प्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि गणकाय ऋषये नमः मुखे   
निचृद्गायत्रीच्छन्दसे नमः हृदये श्रीगणपतये देवतायै नमः गुह्ये गं   
बीजाय नमः पादयोः ह्रीं शक्तये नमः इति विन्यस्य ममाभीष्टसिद्धये   
विनियोगः इति कृताञ्जलिरुक्त्वा ॐ गां हृदयाय नमः श्रीं गीं शिरसे   
स्वाहा ह्रीं गूं शिखायै वषट् क्लीं गैं कवचाय हुं ग्लौं गौं   
नेत्रत्रयाय वौषट् गं गः अस्त्राय फट् इति षडङ्गमन्त्रान् विन्यस्य ध्यायेत्   
:  
  
चक्राब्जत्रिंशिखान् गुणैक्षवधनू रक्तोत्पलं सद्गदां  
व्रीह्यग्रान्वितबीजपूररदनं कुम्भं करैर्बिभ्रतम् ।  
पद्मोद्यत्करया निजप्रमदयाश्लिष्टं जपासन्निभं  
सार्धेन्दु प्रभजे महागणपतिं नेत्रत्रयोद्भासितम् ॥ १ ॥  
  
एवं ध्यात्वा ॐ श्रींह्रीं क्लीङ्ग्लौङ्गं हसकलह्रीं गणपतये   
वरवरद हसकहलह्रीं सर्वजनं मे वशमानय सकलह्रीं स्वाहा इति जपेत्   
॥  
  
अथ क्षिप्रगणपतिप्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि गणकाय ऋषये नमः मुखे विराट्छन्दसे   
नमः हृदि क्षिप्रप्रसादनाय गणपतये देवतायै नमः इति विन्यस्य   
ममाभीष्टसिद्धये विनियोगः इति कृताञ्जलिरुक्त्वा गाङ्गीमित्यादिना   
करषडङ्गन्यासं विधाय ध्यायेत् ।  
  
सिन्दूराभमिभाननं त्रिनयनं हस्तेषु पाशाङ्कुशौ  
बिभ्राणं मधुमत्कपालमनिशं सार्धेन्दुमौलिं भजे ।  
प्। २१७) पुष्ट्याश्लिष्टतनुं ध्वजाग्रकरया पद्मोल्लसद्धस्तया  
तद्योन्याहितपाणिमात्तवसुमत्पात्रोल्लसत्पुष्करम् ॥ १ ॥  
  
एवं ध्यात्वा गं हसकलह्रीं क्षिप्रप्रसादनाय हसकहलह्रीं नमः   
सकलह्रीम् इति मन्त्रं जपेत् ॥  
  
अथ वक्रतुण्डप्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि भार्गव ऋषये नमः   
मुखेऽनुष्टुप्च्छन्दसे नमः हृदये श्रीवक्रतुण्डाय देवतायै नमः इति   
विन्यस्य ममाभीष्टाप्तये विनियोगः इति कृताञ्जलिरुक्त्वा व हृदयाय नमः   
क्र शिरसे स्वाहा तु शिखायै वषट् ण्डा कवचाय हुं य नेत्रत्रयाय वौषट्   
हूम् अस्त्राय फट् इति षडङ्गमन्त्रान् विन्यस्य ध्यायेत् :  
  
रम्योद्भिन्नारुणतरमणियातसंशोभिकान्तिं  
सम्बिभ्राणं करकिसलयैः पाशमप्यङ्कुशाङ्गम् ।  
साभीतीष्टं त्रिनयनयुतं रत्नमाल्यांशुकाढ्य-  
मम्भोजोद्यत्पुटगतममुं संस्मरेद्वक्रतुण्डम् ॥ १ ॥  
  
इति ध्यात्वा हसकलह्रीं वक्रतुण्डाय हसकहलह्रीं हूं सकलह्रीम् इति   
मन्त्रं जपेत् ॥  
  
अथ लक्ष्मीगणेशप्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि अन्तर्यामि ऋषये नमः मुखे   
निचृद्गायत्रीच्छन्दसे नमः हृदये श्रीलक्ष्मीगणेशाय देवतायै नमः इति   
विन्यस्य ममाभीष्टसिद्धये विनियोगः इति कृताञ्जलिरुक्त्वा श्रां गाम्   
इत्यादिना षडङ्गानि विन्यस्य ध्यायेत् :  
  
हेमाभः पीतवस्त्रः करकमलतलैः सन्दधच्चक्रश"खौ  
दन्ताभीती च नासाधृतकनकघटः पद्मसंस्थस्त्रिनेत्रः ।  
वामाङ्गाविष्टलक्ष्म्या विधृतकमलया प्रोल्लसद्दक्षदोष्णा  
श्लिष्टः सौवर्णकान्त्या गणप इह महाश्रीकरो वः श्रियेऽस्तु ॥ १ ॥  
  
इति ध्यात्वा श्रीङ्गंसौम्याय हसकलह्रीं महागणपतये वरवरद   
हसकहलह्रीं सर्वजनं मे वशमानय सकलह्रीं स्वाहा इति जपेत् ॥  
  
अथ हेरम्बस्य प्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि गणकाय ऋषये नमः मुखे   
गायत्रीच्छन्दसे नमः हृदये श्रीहेरम्बाय देवतायै नम इति विन्यस्य   
ममाभीष्टाप्तये विनियोगः इति कृताञ्जलिरुक्त्वा गाङ्गीम् इत्यादिना   
षडङ्गानि विन्यस्य ध्यायेत् :  
  
मुक्ताविद्युत्पयोदामृतघुसृणनिभैः पञ्चभिर्नागवक्त्रै-  
र्हेरम्बो भावनीयः शशिधरमुकुटो दृप्तसिंहाधिरूढः ।  
हस्तैर्बिभ्रत् त्रिशुलाङ्कुशकजपवटीमुद्गरान् पुंस्कपालं  
टङ्काङ्को मोदकंस्याद्रदलसदभये दानमकौघदीप्तिः ॥ १ ॥  
  
एवं ध्यात्वा ॐ हसकलह्रीं गूं हसकहलह्रीं नमं सकलह्रीम् इति जपेत्   
॥  
  
अथ विरिगणेशमन्त्रप्रयोगः - तत्र प्रातःकृत्यादियोगपीठन्यासान्ते मूलेन   
प्राणायामत्रयं कृत्वा शिरसि गणकाय ऋषये नमः मुखे   
गायत्रीच्छन्दसे नमः हृदि विरिविघ्नेश्वराय देवतायै नमः इति विन्यस्य   
ममाभीष्टसिद्धये जपे विनियोगः इति कृताञ्जलिरुक्त्वा विरिविरि हृदयाय नमः   
गणपति शिरसे स्वाहा वरवरद शिखायै वषट् सर्वलोकं मे कवचाय हुं   
वशमानय नेत्रत्रयाय वौषट् स्वाहा अस्त्राय फट् इति षडङ्गमन्त्रान्   
विन्यस्य ध्यायेत् सिन्दूराभमिभानन मिति प्राग्वत् । ह्रीं विरिविरि हसकलह्रीं   
गणपतिवरवरद हसकहलह्रीं सर्वलोकं मे वशमानय सकलह्रीं   
स्वाहा इति जपेत् ॥  
  
प्। २१८) अथ शक्तिगणेशस्य प्रयोगः - तत्र प्रातःकृत्यादियोगपीठन्यासान्ते   
मूलेन प्राणायामत्रयं कृत्वा शिरसि गणकाय ऋषये नमः मुखे   
निचृद्गायत्रीच्छन्दसे नमः हृदये शक्तिश्रीगणेशाय देवतायै नमः इति   
विन्यस्य ममाभीष्टसिद्धये विनियोगः इति कृताञ्जलिरुक्त्वा ह्रीं हृदयाय   
नमः गं शिरसे स्वाहा ह्रीं शिखायै वषट् महागणपतये कवचाय   
हूं स्वाहा नेत्रत्रयाय वौषट् ह्रीङ्गंह्रीं महागणपतये स्वाहा   
अस्त्राय फट् इति षडङ्गमन्त्रान् विन्यस्य प्राग्वद्ध्यात्वा -  
  
ह्रीङ्गंह्रीं हसकलह्रीं महागणपतये हसकहलह्रीं स्वाहा   
सकलह्रीम् इति जपेत् ॥  
  
अथोर्ध्वाम्नायक्रमेण श्रीविद्याषोडशार्णाया उपदेशे   
षोडशमूलविद्यास्वैकैकस्य द्वेद्वे विद्ये प्रयोज्ये । ता विद्यास्तु -  
  
ॐ ऐं ह्रींश्रींसहखफ्रें सहौः सहक्षमलवरयीं हौंह्रींहंसः   
सोऽहं स्वाहा इत्येकादश बीजानि सर्वत्र विद्यादौ योज्यानि ॥  
  
११ स्वप्रकाश परिपूर्णपरापरमहाकुल सिद्धविद्यामहाकुलयोगिनीह्रीम् ।   
इति कुलयोगिनीमूलविद्या ॥ १ ॥  
  
११ हसौः स्वात्मानं बोधय बोधय हसौः प्रासादपरायोगिनी ह्रीम् इति   
प्रासादपरायोगिनीमूलविद्या ॥ २ ॥  
  
११ ऐम्ब्लूङ्क्लिन्ने क्लेदिनि क्लिन्नद्रवे क्लेदय क्लेदय क्लीङ्क्लीं महामद   
मोहयमोहय क्लीं नमः स्वाहा इति रहस्ययोगिनीमूलविद्या ॥ ३ ॥  
  
११ स्वच्छानन्द परमहंसपरमात्मने स्वाहा हसक्ष्यौम् इति   
शाम्भवीयोगिनीमूलविद्या ॥ ४ ॥  
  
११ ह्रीं नित्यस्फुरत्तानन्दमयी महाबिन्दुव्यापकमातृस्वरूपिणी ह्रीम् इति   
हृल्लेखायोगिनीमूलविद्या ॥ ५ ॥  
  
११ स्वच्छप्रकाशात्मिके ह्रीं कुलमहामालिनी ह्रीम् इति   
समयविमलायोगिनीमूलविद्या ॥ ६ ॥  
  
११ हंसः नित्यप्रकाशात्मिके कुलकुण्डलिनि आज्ञासिद्धिमहाभैरवी   
आत्मानं बोधय बोधय अम्बे भगवति ह्रीं हुम् इति   
परबोधिनीयोगिनीमूलविद्या ॥ ७ ॥  
  
११ ॐ मोक्षं कुरु इति पञ्चाक्षरी योगिनीमूलविद्या ॥ ८ ॥  
  
११ हसैं हसकलह्रीं हसौः लोपामुद्राचैतन्यत्रिपुरायोगिनीमूलविद्या ॥ ९ ॥  
  
११ ऐं शुद्धसूक्ष्मनिराकारनिर्विकल्प परब्रह्मस्वरूपिणी क्लीं   
परानन्दमयीशक्तिः सौः इत्यनुत्तरकौलिनीयोगिनीमूलविद्या ॥ १० ॥  
  
११ स्वच्छानन्दपरमहंसपरमात्मने स्वाहा हस्रूम् इति   
गुरूत्तमविमर्शिनीयोगिनीमूलविद्या ॥ ११ ॥  
  
११ अनाभासाव्योमातीता परापरव्योमातीता व्योमेश्वरी ह्रीम् इति   
अनाभासायोगिनीमूलविद्या ॥ १२ ॥  
  
११ ऐम् इम् ईम् ऊम् इति सङ्केतसारविद्यायोगिनीमूलविद्या ॥ १३ ॥  
  
११ ह्रीं विच्चे भगवति वाग्वादिनि महाह्रदे महामाया मतङ्गिनि   
ऐम्ब्लूंरंस्त्रीम् इत्यनुत्तरवाग्वादिनीयोगिनीमूलविद्या ॥ १४ ॥  
  
११ हस्रैंहस्रींहस्रौः इत्यनुत्तरविद्यायोगिनीमूलविद्या ॥ १५ ॥  
  
११ हीं सर्वानन्दमये महाचक्रे वैन्दवे परब्रह्मस्वरूपिणी   
परामृतशक्तिः सर्वमन्त्रेश्वरी सर्वतन्त्रेश्वरी सर्वयोगीश्वरी   
सर्वज्ञानेश्वरी सर्वपीठेश्वरी जगदुत्पत्तिमातृकाह्रीम् इति   
तुरीयायोगिनीमूलविद्या ॥ १६ ॥  
  
तथोत्तरतन्त्रे :  
  
पञ्चमाम्नायदीक्षायां चतुराम्नायदेवताः ।  
अङ्गत्वेन समाख्याता द्वेद्वे विद्ये समभ्यसेत् ॥ १ ॥  
  
सुरेन्द्रानलयोरैन्द्र्यो याम्ये वै याम्यकोणयोः ।  
वारुण्यौ पाशिमरुतोस्तत्परे सौम्यदिग्भवे ॥ २ ॥  
  
इति । अस्यार्थः - पञ्चमाम्नाय ऊर्ध्वाम्नायस्तत्र दीक्षायां   
चतुराम्नायदेवताः पूर्वदक्षिणपश्चिमोत्तराम्नाय देवता इत्यर्थः ।   
द्वेद्वे विद्ये एकैकस्याम्नायस्य समभ्यसेत् योजयेत् । दिग्विभागमाह सुरेन्द्रेति ।   
प्राक्कुण्डाग्नेयकुण्डयोरेन्द्र्यां पूर्वाम्न्यायविद्ये   
याम्यकोणयोर्याम्यनैर्-ऋतयोर्याम्ये दक्षिणाम्नायविद्ये पाशिमरुतोः   
पश्चिमवायव्ययोर्वारुण्यौ पश्चिमाम्नायविद्ये तत्परे उत्तरेशानकुण्डयोः   
सौम्यदिग्भवे उत्तरदिङ्मुखसम्भूते उत्तराम्नायविद्ये इत्यर्थः ॥   
श्रीकुलार्णवे :  
  
प्राक्कुण्डे भैरवी प्रोक्ता ह्याग्नेये भुवनेश्वरी ।  
पीताम्बरा भोगिनी वा याम्यकुण्डे प्रशस्यते ॥ १ ॥  
  
वाराही नैर्-ऋते कुण्डे पश्चिमे चापराजिता ।  
भवानी वायुकोणे तु श्यामा तारा तु तत्परे ॥ २ ॥  
  
इति । तथैव -  
  
पञ्चकुण्डात्मके पक्षे चतुःसमयदेवताः ।  
चतुराम्नायविद्या वा प्रयोज्याः परमेश्वरि ॥ १ ॥  
  
इति ॥ अथ श्रीगुरुविद्यादीक्षायां त्वङ्गत्वेन चरणादिविद्याः प्रयोज्याः   
पराप्रासाददीक्षायां तु पञ्चब्रह्ममन्त्राः पञ्चानां त्रयाणां   
विभागमाह अष्टात्रिंशत्कलास्त्रिधेति ।   
पञ्चब्रह्ममन्त्राणामष्टात्रिंशत्कलाः षोडश द्वादश दश क्रमेण   
प्रयोज्या इत्यर्थः ।   
  
प्। २१९) प्रसङ्गतोऽन्यासां विद्यानां दीक्षायां क्रममाह दक्षिणेति   
आद्यहीनेति स्पष्टोऽर्थः । भुवनेश्वर्यास्तु गुणार्णकं   
पाशाङ्कुशभुवनेश्वरी । श्रीः श्रियाभिषिक्तभुवनेश्वरी वाक्   
वाग्भवरुद्धाभुवनेश्वी कामराजरुद्धा पराबीजरुद्धा । त्रिविधा   
त्रिपुटेति श्रीबीजादिका कामबीजादिका मायाबीजादिकेत्यर्थः । पञ्चदश्या इति   
- अत्र जाग्रत्स्वप्नसुषुप्ति तुरीयतुरीयातीतेति पञ्चविधाः । जाग्रद्विद्यायाः   
(जाग्रद्विद्या स्वप्नविद्यायाः) स्वप्नविद्या सुषुप्तिविद्यायाः सुषुप्तिविद्या   
तुरीयविद्यायाः तुरीयविद्या तुरीयातीतायास्तुरीयातीतविद्या एव प्रयोज्या   
ईत्यर्थः । श्रीकुलार्णवे :  
  
पराप्रासादमन्त्रश्च लक्ष्मीनारायणस्तथा ।  
चिदम्बरमहामन्त्रः पक्षिरूपश्च शारभः ॥ १ ॥  
  
षडेव शाम्भवाश्चैव महामृत्युञ्जयस्तथा ।  
लक्ष्मीजनार्दनो लक्ष्मीवासुदेवस्तथैव च ॥ २ ॥  
  
राजराजेश्वरश्चैव पञ्चवक्त्रश्च मारुतिः ।  
मार्तण्डभैरवश्चैव महागणपतिस्तथा ॥ ३ ॥  
  
उच्छिष्टगणनाथश्च वक्रतुण्डस्तथैव च ।  
गाणपत्याः श्रिया युक्ताः सीतारामस्तथैव च ॥ ४ ॥  
  
नृसिंहानुष्टुभं चैव पञ्चबाणास्तथैव च ।  
पञ्चकामाश्च देवेशि जैना बौद्धास्तथैव च ॥ ५ ॥  
  
शम्भोरूर्ध्वमुखादेव निर्गता वीरवन्दिते ।  
शिवपञ्चाक्षरीभेदाः प्रासादाख्याः शिवास्तथा ॥ ६ ॥  
  
विष्णोरष्टाक्षरीभेदा वासुदेवाह्वयास्तथा ।  
गाणपत्ये तथैकार्णभेदा घृणिमनुस्तथा ॥ ७ ॥  
  
पूर्वाम्नायास्तु कथिता वराहस्तुम्बुरुस्तथा ।  
हरिद्रागणपश्चैव वटुकाः क्षेत्रपालकाः ॥ ८ ॥  
  
शास्तृमन्त्रा नृसिंहाख्यास्तथा हरिहरात्मकाः ।  
श्रीकृष्णमन्त्रभेदाश्च दधिवामनसञ्ज्ञकाः ॥ ९ ॥  
  
दक्षिणाम्नायविख्यातास्तथोच्छिष्टाणुभेदकाः ।  
पुरुषोत्तमसञ्ज्ञाश्च मालामन्त्रास्तथैव च ॥ १० ॥  
  
अघोररुद्रभेदाश्च येऽपि बौद्धप्रभेदकाः ।  
पश्चिमाम्नायविख्याता दक्षिणामूर्तिरेव च ॥ ११ ॥  
  
ग्रहाणां लोकपालानां मन्त्राश्चण्डेश्वरस्य तु ।  
वेतालाश्चेटकाश्चैव ये वै हरिहरात्मकाः ॥ १२ ॥  
  
वीरभद्राश्च सुब्रह्मण्यादयो मातृपुत्रकाः ।  
उत्तराम्नायविख्याताः शीघ्रकालफलप्रदाः ॥ ३ ॥  
  
अथेष्टदेवताप्रीत्यै यजेदायतनान्यपि ।  
  
आयतनानि चतुरायतनानि । तानि तु मध्यस्थस्वेष्टदेवताया अङ्गभूतानि ।   
तत्स्थापनक्रममाह तत्रैव -  
  
तत्राथ पञ्चायतनस्य वक्ष्ये संस्थापनं भक्तिविभेदभिन्नम् ।  
भास्वद्गणश्रीपतिपार्वतीशा विघ्नेश्वरार्काद्रिसुता हरिश्च ॥ १ ॥  
  
कृष्णैकदन्तेननगेन्द्रजेशा मायेश्वरेभाननभास्कराजाः ।  
ईशेनविघ्नाधिपशक्तिकृष्णा मध्याग्निकोणक्रमतस्तु पूज्याः ॥ २ ॥  
  
इति रत्नसागरे -  
  
रविर्विनायको देवी विष्णुः शङ्करपूजये ।  
गणेशार्काम्बिकेशानास्तथा नारायणार्चने ॥ १ ॥  
  
शिवो विघ्नो हरिः कात्यायनी सूर्यार्चने क्रमात् ।  
देव्यर्चने शिवो विघ्नः सूर्यो विष्णुस्तथैव च ॥ २ ॥  
  
शिवो रविर्भवानी च विष्णुर्विघ्नेश्वरार्चने ।  
आग्नेयादिषु कोणेषु स्थाप्या अङ्गाङ्गिभावतः ॥ ३ ॥  
  
पूज्याश्चैव महेशानि व्यस्ताः स्युर्दुःखदाः सदा ।  
  
इति । अत्र सर्वत्र देवपूजायां तत्तत्पूजारूपं चक्रमुद्धृत्य   
तत्तत्कल्पोक्तविधिना तत्तत्पीठपूजापूर्वकं पञ्चायतनदेवताः पूजयेत् ।   
अन्यथा पूजाया नैष्फलयं स्यात् । तदुक्तं कुलार्णवे :  
  
देवस्य यन्त्ररूपस्य यन्त्रव्याप्तिमजानता ।  
कृतार्चनादिकं सर्वं व्यर्थं भवति शाम्भवि ॥ १ ॥  
  
यन्त्रं मन्त्रमयं प्रोक्तं देवता मन्त्ररूपिणी ।  
यन्त्रे सम्पूजिता देवी सहसैव प्रसीदति ॥ २ ॥  
  
कामक्रोधादिदोषोत्थसर्वदुःखनियन्त्रणात् ।  
यन्त्रमित्याहुरेतस्मिन् देवः प्रीणाति पूजितः ॥ ३ ॥  
  
प्। २२०) शरीरमिव जीवस्य दीपस्य स्नेहवत्प्रिये ।  
सर्वेषामेव देवानां तथा यन्त्रं प्रतिष्ठितम् ॥ ४ ॥  
  
तस्माद्यन्त्रं लिखित्वा वा ध्यात्वा वा भजते शिवे ।  
ज्ञात्वा गुरुमुखात् सर्वं पूजयेद्विधिना शिवे ॥ ५ ॥  
  
एकपीठे पृथक्पूजां विना यन्त्रं करोति यः ।  
अङ्गाङ्गित्वमपि त्यक्त्वा देवताशापमाप्नुयात् ॥ ६ ॥  
  
एकपीठे सुरेशानि स्वेस्वे यन्त्रे पृथक्पृथक् ।  
यजेदावरणोपेतान् देवाꣳस्तत्तद्विधानतः ॥ ७ ॥  
  
आवाह्य देवतामन्यामर्चयेच्चान्यदेवताः ।  
उभाभ्यां लभते शापं मन्त्री चञ्चलमानसः ॥ ८ ॥  
  
इति ॥ कुलप्रकाशतन्त्रे -  
  
खण्डिते स्फुटिते दग्धे भ्रष्टे मानविवर्जिते ।  
व्यङ्गेऽनर्हपशुस्पृष्टे पतिते दुष्टभूमिषु ॥ १ ॥  
  
अन्यमन्त्रार्चिते चैव पतितस्पर्शदूषिते ।  
दशस्वपि च नो कुर्युः सन्निधानं दिवौकसः ॥ २ ॥  
  
इति : अत्र पञ्चायतनपूजायामपि सम्प्रदायात् पूज्यपूजकयोर्मध्ये   
पूर्वदिशं प्रकल्प्य तदनुसारेणाग्नेय्यादिकं परिकल्प्य   
चतुरायतनदेवताः पूजयेत् । धर्मादिपूजायामुक्तयुक्तेस्तुल्यन्यायात् । अत्र   
केचित् प्रधानदेवतावाहनान्तरमेव तदावरणपूजार्थं देवताग्रे   
प्राचीनकल्पना तत्पूर्वमेव चतुरायतनदेवतानां पूजायाः   
कार्यत्वात्कल्पनमयुक्तमिति यथा स्थिताग्नेयादिदिक्षु चतुरायतनदेवताः   
पूजनीयाः इत्याहुस्तन्न । काम्यपूजासु :  
  
पूर्वाशाभिमुखो भूत्वा वश्यकर्मणि पूजयेत् ।  
दक्षिणाशामुखो भूत्वा मारणे पूजयेत्प्रिये ॥ १ ॥  
  
पश्चिमाभिमुखो भूत्वा पूजयेद्धनसिद्धये ।  
उत्तराभिमुखो भूत्वा शान्तिकर्मणि पूजयेत् ॥ २ ॥  
  
इति ब्रह्मयामलवचनात् । अग्निराक्षसवायव्यशम्भुकोणमुखोऽर्चयेत् । इति   
कुलमूलावतारवचनादन्यत्राप्येवमनेकतन्त्रेषु दर्शनाच्च   
यथास्थितदिक्क्रमेण पूजायामीशानकोणस्थितायाः   
कदाचित्प्रधानदेवताया वामभागे कदाचिद्दक्षिणे कदाचिदग्रे   
कदाचित्पृष्ठे चेति स्थित्यनैयत्यप्रसङ्गात् यथास्थिताग्नेयादिषु   
स्थापनासम्भवात् प्रधानदेवतायाः पीठपूजानन्तरमेव   
चतुरायतनदेवतापूजनात् पीठपूजायामपि धर्मादिपूजने   
कल्पितप्राच्यनुसारेणैवाग्नेयादिकल्पनात् चतुरायतनदेवतानामङ्गत्वात्   
प्रधानदेवतामूर्तेः कल्पितत्वाच्च तदग्रे प्राचीनकल्पनस्यैवोचितत्वादिति ॥   
अन्येतु तान्त्रिकदीक्षावद्भिः :  
  
शम्भौ मध्यगते हरीनहरभूदेव्यो हरौ शङ्करे-  
भास्येनागसुता रवौ हरगणेशाजाम्बिकाः स्थापिताः ।  
देव्यां विष्णुहरैकदन्तरवयो लम्बोदरेऽजेश्वरे-  
नार्याः शङ्करमार्गतो हि सुखदा व्यस्तास्तु ते दुःखदाः ॥ १ ॥  
  
इति नारायणीयोक्तरीत्या कल्पितप्राच्यनुसारेण   
मध्येशानादिकोणेष्विष्टदेवतादिकाः पञ्च देवताः स्थाप्याः ।   
तान्त्रिकदीक्षाहीनैस्तु भविष्यपुराणवचनेन   
पञ्चायतनदेवतायजनस्यावश्यकत्वं मत्वा   
वैदिकस्मार्तपौराणिकान्यतमविधिना पञ्चायतनयजनं   
कुर्वद्भिर्यथास्थितेशानादिकोणेषु मध्ये च पञ्चायतनदेवताः स्थाप्या   
इत्याहुः तदत्यन्तमसङ्गतं तेषां पञ्चानां मध्ये   
एकस्यापीष्टदेवतात्वाभावनयाङ्गित्वाभावात् कस्यापि मध्ये   
स्थापनासम्भवात् रविर्विनायको विष्णुश्चण्डिकेशश्च पञ्चमः ।   
अनुक्रमेण पूज्यास्ते व्युत्क्रमेण भयावहाः । इति पुराणसारसमुच्चये   
तेषां पञ्चायतनदेवतानां यजनक्रमस्योक्तत्वाच्चेति । अत्र   
पञ्चायतनपूजायां गणेशव्यतिरिक्तचतुर्देवतोपासकैः प्रोक्तक्रमेण   
देवताः संस्थाप्य गणेशमारभ्य   
प्रादक्षिण्यक्रमप्राप्तदेवताचतुष्टयं सम्पूज्य मध्ये स्वेष्टदेवतां   
पूजयेत् । गणेशोपासकैस्तु सूर्यमारभ्य प्रादक्षिण्य   
क्रमप्राप्तदेवताचतुष्टयं सम्पूज्य गणेशं   
पूजयेदित्यागमसिद्धान्तः ॥ अत्र केचित् पञ्चायतनपूजायां   
देव्याराधकः सूर्यगणेशशिवविष्णूनभ्यर्च्यान्ते देवीं पूजयेदिति   
स्मृत्युक्तम् - इति वदन्ति तदसङ्गतम् अप्रादक्षिण्यापत्तेः [अ]क्रमस्याप्य   
लाभतयास्तव्यस्तक्रमापत्तेश्च । वस्तुतस्तु गणेशसूर्यविष्ण्वीशदुर्गा   
आवाह्य पूजयेत् । इति योगिनीतन्त्रे देवीपूजायां   
पञ्चायतनपूजाक्रमदर्शनात् । आदौ गणपतिं देवं सूर्यं   
विष्णुमुमापतिम् । दुर्गां च पूजयेद्विद्वान् इति भैरवीतन्त्रेऽपि   
पञ्चायतनपूजाक्रमदर्शनाच्चायमेव तान्त्रिकसिद्धान्तः   
सत्सम्प्रदायसिद्धश्च । अन्यदेवतोपासकैरपि तथैव गणेशादिक्रम एव   
कार्यः ।  
  
प्। २२१) एकत्रदृष्टन्यायादियं पञ्चायतनपूजा त्वावश्यङ्कार्या शिवं   
भास्करमग्निं च केशवं कौशिकीमपि । मनसा नार्चयन्याति   
स्वर्गलोकादधोगतिम् । इति भविष्यपुराणे तदकरणे प्रत्यवायश्रवणात् ।   
मनसाप्यनर्चयन्नित्यर्थः । अग्निर्गणेशः । यो ब्रह्मा स हरिः प्रोक्तो यो हरिः   
स महेश्वरः । महेश्वरः स्मृतः सूर्यः सूर्यः पावक उच्यते । पावका   
कार्तिकेयोऽसौ कार्तिकेयो विनायकः । इति भविष्योत्तर पुराणवचनात् ॥  
  
अथ मध्यस्थापितमूर्तौ स्वेष्टदेवतामावाह्य पूजयेत् । तत्र मूर्तिस्तु   
तत्तद्ध्यानोक्तरूपा तत्र तु शिवलिङ्गशालग्रामादावपि भावनीया   
शिवलिङ्गानां सर्वदैवतपूजाधिकरणत्वात् तेषु सर्वाश्च देवताः   
पूज्याः तेषां लिङ्गमणौ कुम्भे मण्डले च प्रपूजनम् । शालग्रामे च   
तद्बुध्या यन्त्रादौ च प्रपूजयेत् ॥ भूमावेव कृता पूजा   
पुत्रायुर्धननाशिनी इति रुद्रयामलवचनात् । शालग्रामशिलायां तु   
तत्तद्बुद्ध्या समर्चयेत् । इति सोमशम्भुवचनात् । लिङ्गस्थण्डिलयोर्वह्नौ   
सूर्यकुण्ड्यपटेषु च । मण्डले फलके मूर्ध्नि हृदये दश कीर्तिताः ॥ एषु   
स्थानेषु देवेशि यजन्ति परमं शिवम् । इति कुलार्णववचनाच्च   
शिवमित्युपलक्षणम् । तेषामित्युक्तेः तेषां पञ्चायतनदेवतानां   
यन्त्रादावित्यादिपदं प्रतिमादिपरम् ॥ शालग्रामे मणौ यन्त्रे स्थण्डिले   
प्रतिमासु च । हरेः पूजा तु कर्तव्या केवले नतु भूतले ॥ इति   
त्रैलोक्यसम्मोहनतन्त्रवचनात्तत्तद्ध्यानोक्तरूपा प्रतिमा कार्या । सातु   
मात्राङ्गुलप्रमाणेन दशपञ्चदशाङ्गुला । गृहे तु प्रतिमा पूज्या   
नाधिका तु प्रशस्यते ॥ इति कपिलपञ्चरात्रोक्तरूपा प्रतिमा कार्या   
दशाङ्गुलमिता पञ्चदशाङ्गुलमिता वेत्यर्थः । दशाङ्गुलप्रमाणा   
सातिथ्यङ्गुलमिताथवा । अभ्यर्च्या प्रतिमा विष्णोर्गृहेषु गृहमेधिभिः ॥ इति   
हयग्रीवपञ्चरात्रवचनात् । अत्रापि वेत्यनेन दशाङ्गुलमारभ्य   
पञ्चदशाङ्गुलपर्यन्तोच्चा प्रतिमा कार्येत्युक्तमिति साम्प्रदायिकाः ।   
पूर्वश्लोकस्याप्ययमेवार्थः इति वदन्ति । मात्राङ्गुलप्रमाणं तु   
मण्डपनिर्माणप्रकरणे बोद्धव्यम् । शिवलिङ्गनिर्माणप्रकारस्तु   
शिल्पिशास्त्रे -  
  
लिङ्गमस्तकमध्यात्तु सूत्रं स्यादाप्रणालकम् ।  
लिङ्गप्रणालिपुष्टत्वं तावदेव प्रकीर्तितम् ॥ १ ॥  
  
उच्चत्वे च तथा पीठे पञ्चसूत्रं प्रचक्षते ।  
पञ्चसूत्रसमायुक्तं शिवलिङ्गं प्रपूजयेत् ॥ २ ॥  
  
भुक्तिदं मुक्तिदं चैव धनारोग्यसुखप्रदम् ।  
  
इति । तन्निर्माणप्रकारस्तु कालोत्तरे -  
  
अङ्गुलादिवितस्त्यन्तं लिङ्गं गेहे प्रपूज्यते ।  
प्रासादे तु तदूर्ध्वं स्यात् पूजनीयं प्रयत्नतः ॥ १ ॥  
  
लिङ्गमस्तकविस्तारं पूज्यभागसमं नयेत् ।  
नाहं तत् त्रिगुणं कुर्यान्नाहवत् पीठविस्तृतिः ॥ २ ॥  
  
पूज्यांशद्विगुणं कुर्यात् तच्च पीठं समुन्नतम् ।  
वृत्तं वा चतुरस्रं वा मध्ये कण्ठसमन्वितम् ॥ ३ ॥  
  
द्विगुणं लिङ्गनाहच्च कण्ठनाहं समाचरेत् ।  
त्रिमेखलमधश्चोर्ध्वं समं वापि द्विमेखलम् ॥ ४ ॥  
  
लिङ्गमस्तकविस्तारं षड्भागं विभजेत्ततः ।  
मेखलामेकभागेन कुर्यात् खातं च तत्समम् ॥ ५ ॥  
  
लिङ्गदैर्घ्यसमं कुर्यात् प्रणालं तस्य बाह्यतः ।  
विस्तारं तत्समं मूले तदग्रं च तदर्धतः ॥ ६ ॥  
  
जलमार्गः प्रकर्तव्यस्तस्य मध्ये विभागतः ।  
कुर्यात् पीठार्धं दीर्घं वा प्रणालं श्रीशिवोदितम् ॥ ७ ॥  
  
सर्वेषां रत्नलिङ्गानां सपीठानां विशेषतः ।  
लोहादीनां च लिङ्गानामिदं लक्षणमाचरेत् ॥ ८ ॥  
  
इति ॥ अस्यार्थः - स्वाभिमतलिङ्गं कृत्वा तस्य मस्तकस्य विस्तारं पूज्यस्य   
लिङ्गस्य यो भाग उच्चता तत्समं नयेत् कुर्यादिर्त्यर्थः । लिङ्गमस्तकविस्तारो   
लोङ्गोच्छ्रायसमो भवेत् इति शैवागमवचनात् । ततो लिङ्गमस्तकविस्तारो   
यावत्त्रिगुणसूत्रवेष्टनयोग्यं लिङ्गस्य नाहं स्थौल्यं कृत्वा लिङ्गस्य यो   
नाहस्तत्सूत्रमानविस्तारं पूज्यस्य लिङ्गस्य योंश उच्चस्ततो   
द्विगुणौन्नत्ययुक्तं वृत्ताकारं चतुरस्रं वा पीठस्य मध्ये लिङ्गस्य   
नाहसूत्रस्य स्थौल्यमात्रस्य द्विगुणसूत्रवेष्टनयोग्यं स्थूलं कण्ठं   
कृत्वा कण्ठस्योर्ध्वमधश्च समांशेन मेखलात्रयं मेखलाद्वयं   
वा विधाय लिङ्गमस्तकविस्तारं षोढा विभज्य तेष्वेकांशमानेन   
पीठोपरिभागे सर्ववाह्यांशेन मेखलां कृत्वा तदन्तस्तन्मानेन   
तत्संलग्नांशेन खातं विरच्य पीठाद्वहिर्लिङ्गसमान दैर्घ्यं   
पीठमानस्यार्धमानदीर्घं वा मूलदेशे   
दीर्घांशमानविस्तारमग्रदेशे तदर्धमानविस्तारं तन्मध्ये   
मूलादग्रावधि प्रणालविस्तारस्य   
तृतीयांशमानविस्तारखातरूपजलमार्गयुक्तं पीठवत्समेखलं   
प्रणालं च कुर्यादिति स्फटिकादिरत्नविशेषैः पाषाणादिभिर्वा   
शिवलिङ्गनिर्माणे साधारणोऽयं विधिः ॥ इति शिवलिङ्गनिर्माणप्रकारः ॥  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य  
श्रीभगवच्छङ्कराचार्यशिष्य श्रीविष्णुशर्माचार्यशिष्य   
श्रीप्रगल्भाचार्यशिष्य श्रीविद्यारण्ययतिविरचिते श्रीविद्यार्णवाख्ये तन्त्रे   
एकादशः श्वासः ॥ ११ ॥  
  
  
  
  