+++
title = "१३"

+++
  
॥ त्रयोदशः श्वासः ॥  
  
उत्तरतन्त्रे -  
  
समुत्थायोषसि तिलैर्जुहुयुः सर्पिरन्वितैः ।  
पुनः साध्येन मनुना अष्टोत्तरसहस्रकम् ॥ १ ॥  
  
द्रव्यैर्विधानप्रोक्तैर्वा हुनेदष्टाधिकं शतम् ।  
शिष्यं स्नातं पञ्चगव्यं पाययेन्मन्त्रवित्तमः ॥ २ ॥  
  
कुण्डस्याभ्याशमानीय दिव्यदृष्ट्यावलोकयेत् ।  
हृत्पुण्डरीकाच्चैतन्यं तस्य स्वात्मनि योजयेत् ॥ ३ ॥  
  
आचार्यस्तत अध्वानं षड्विधं शोधयेत् क्रमात् ।  
ते कलातत्त्वभुवनार्णपदा मन्त्रपूर्वकाः ॥ ४ ॥  
  
अध्वानः षट् च सम्प्रोक्तास्तेषां लक्षणमुच्यते ।  
कला निवृत्तिप्रसुखास्तदध्वा पञ्च कीर्तिताः ॥ ५ ॥  
  
शैवादिनिगमैर्भिन्नास्तत्त्वाध्वानो बहुक्रमाः ।  
तत्र शैवानि तत्त्वानि षट्त्रिंशत्प्रमितान्यथ ॥ ६ ॥  
  
वक्ष्यन्ते शिवशक्ती च सदाशिव इतीरितः ।  
विद्या चैतानि शुद्धानि शुद्धाशुद्धानि सप्त च ॥ ७ ॥  
  
माया विद्या कला रागः कालो नियतिरेव च ।  
पुरुषश्चाप्यशुद्धानि प्रकृतिर्बुद्ध्यहङ्कृतिः ॥ ८ ॥  
  
मनश्चेन्द्रियदशकं तन्मात्रा भूतपञ्चकम् ।  
उक्तानि शैवतत्त्वानि षट्त्रिंशन्मन्त्रवेदिभिः ॥ ९ ॥  
  
अथ वैष्णवतत्त्वानि द्वात्रिंशत्प्रमितानि च ।  
वक्ष्यन्ते जीवसहितः प्राणो बुद्धिर्मनस्ततः ॥ १० ॥  
  
दशेन्द्रियाणि तन्मात्रा भूतानां पञ्चकं तथा ।  
हृत्पद्मं तेजसां चैव त्रयं चत्वार एव च ॥ ११ ॥  
  
वासुदेवादयः सौराण्युच्यन्ते भूतपञ्चकम् ।  
तन्मात्राश्चेन्द्रियाणि स्युर्मनोऽहङ्कारबुद्धयः ॥ १२ ॥  
  
प्रधानं चेति शक्तेस्तु तत्त्वानि स्युर्दशैव हि ।  
(निवृत्त्याद्याः कलाः पञ्च ततो बिन्दुकला पुनः ॥ १३ ॥  
  
नादः शक्तिः सदापूर्वः शिवश्च प्रकृतेर्विदुः ।  
सप्त तत्त्वानि प्रोक्तानि तन्त्रज्ञैस्त्रिपदात्मनः) ॥ १४ ॥  
  
आत्मविद्याशिवा एते विपरीतास्त एव च ।  
सर्वतत्त्वं च सम्प्रोक्तास्तत्त्वाध्वानस्तु देशिकैः ॥ १५ ॥  
  
भुवनानीह सर्वाणि भुवनाध्वा प्रकीर्तितः ।  
  
इति ॥ भुवनानि लोकाः । तेतु कुलार्णवे -  
  
अतलो वितलश्चैव सुतलश्च महातलः ।  
रसातलश्च तदनु तलातल इति स्मृताः ॥ १ ॥  
  
पातालो भूर्भुवः स्वश्च महर्जनतपाह्वयाः ।  
सत्यलोकश्च सम्प्रोक्ता लोका एते यथाक्रमम् ॥ २ ॥  
  
आदिक्षान्तांस्तथा वर्णान् वर्णाध्वानं प्रचक्षते ।  
पदाध्वा वर्णवृन्दं स्यान्मन्त्राध्वा पदसञ्चयः ॥ ३ ॥  
  
शिष्ये स्मरेत् तान् पादान्धुनाभिहृद्भालमूर्धसु ।  
कूर्चेन च गुरुः शिष्यं स्पृशन् कुण्डे स्वके हुनेत् ॥ ४ ॥  
  
तिलैर्घृताक्तैस्ताराद्यममुकाध्वानमत्र च ।  
शोधयामि द्विठान्तेन मन्त्रेणाष्टाहुतीः पृथक् ॥ ५ ॥  
  
इति ॥ कुलार्णवे -  
  
शूद्रसङ्करजातीनां नाध्वशुद्धिर्विधीयते ।  
पादोदकप्रदानाद्यैः कुर्यात् पापविमोचनम् ॥ १ ॥  
  
इति ॥ तथा -  
  
षडध्वनः क्रमात् सम्यक् प्रविलाप्य शिवावधि ।  
सृजेत् सृष्ट्या विलीनांस्ताञ् शिवान्तांश्च गुरूत्तमः ॥ १ ॥  
  
प्। २५८) देशिकेन्द्रश्च तं शिष्यं दृष्ट्या दृष्ट्वा च दिव्याय ।  
तच्चैतन्यं स्थितं तस्मिंस्तस्मिन्नेव नियोजयेत् ॥ २ ॥  
  
हुनेन्महाव्याहृतिभिस्ततो देशिकसत्तमः ।  
अङ्गप्रभृत्या वृतीनां हुनेद्भूयो घृतेन वै ॥ ३ ॥  
  
भूरग्नये च पश्चाच्च पृथिव्यै च युतो मनुः ।  
भुवः स्याद्वायवे चान्तरिक्षाय च युतो मनुः ॥ ४ ॥  
  
स्वरादित्याय च दिवे च युतो मनुरीरितः ।  
भूर्भुवःस्वश्चन्द्रमसे नक्षत्रेभ्यश्च पूर्वतः ॥ ५ ॥  
  
दिग्भ्यस्ततो वदेदेष मन्त्रः प्रोक्तस्तुरीयकः ।  
महते च द्विठान्ताः स्युर्महाव्याहृतिमन्त्रकाः ॥ ६ ॥  
  
महते इति पदं भूरित्यादिचतसृष्वप्यन्वेति । द्विठः स्वाहाकारः ॥  
  
ब्रह्मार्पणाह्वमन्त्रेण सर्वकर्मच्छिदे सुधीः ।  
जुहुयादाहुतीरष्टौ केवलाज्येन मन्त्रवित् ॥ ७ ॥  
  
वदेदितः परं पूर्वप्राणबुद्धिस्ततो वदेत् ।  
देहधर्माधिकारं च जाग्रत्स्वप्नसुषुप्तिषु ॥ ८ ॥  
  
वदेत् स्वावस्थासु मनसा वाचा पदमुद्धरेत् ।  
कर्मणा चैव हस्ताभ्यां पद्भ्यामुक्त्वोदरेण च ॥ ९ ॥  
  
वदेच्छिश्ना च यच्छब्दं स्मृतं यत्पदमुच्चरेत् ।  
उक्तं य यत्कृतं तच्च सर्वं ब्रह्मार्पणं भव ॥ १० ॥  
  
तु स्वाहान्तश्च सम्प्रोक्तो ब्रह्मार्पणमनूत्तमः ।  
हुत्वा पूर्णाहुतिं मन्त्री स्रुचा मूलाणुना ततः ॥ ११ ॥  
  
इति । ब्रह्मार्पणमन्त्रः प्रयोगे स्पष्टीक्रियते । कपिलपञ्चरात्रे -  
  
अर्चयित्वा यथान्यायं जुहुयाद्वै पुनः सुधीः ।  
न्यूनातिरिक्तपूर्णार्थं ददामि सघृतं तिलम् ॥ १ ॥  
  
विष्णुबीजं समुच्चार्य साङ्गं कुरुकुरु द्विठः ।  
यानुलोमाष्टमं वर्णं षष्ठोपान्त्यस्वराकुलम् ॥ २ ॥  
  
प्रणवेन समायुक्तं विष्णुबीजं प्रकीर्तितम् ।  
  
इति । यानुलोमाष्टमो हकारः षष्ठस्वरः ऊकारः उपान्त्यस्वरो   
बिन्दुः ॥ शैवागमे -  
  
कृत्वा तु मृडनामाग्निमभ्यर्च्य प्रयतः पठेत् ।  
सहस्रार्चिर्महातेजः नमस्ते बहुरूपधृक् (त्) ॥ १ ॥  
  
सर्वाशिने सर्वगते पावकाय नमोऽस्तु ते ।  
त्वं रौद्रो रौद्रकर्मा च घोरहा त्वं नमामि ते ॥ २ ॥  
  
विष्णुस्त्वं लोकपालोऽसि शान्तिमत्र प्रयच्छ मे ।  
सर्पिषा स्रुचमापूर्य पुष्पं चोपर्यधोमुखम् ॥ ३ ॥  
  
स्रुगुपरि स्रुचं दत्त्वा पुष्पं तत्र प्रदापयेत् ।  
सव्योत्तरकराभ्यां च सम्पुटाभ्यां च शङ्खवत् ॥ ४ ॥  
  
सङ्गृह्योत्थाय संलग्नौ नाभौ तिर्यङ्निधाय च ।  
पूर्णादर्वीति मन्त्रेण मूलेन च सुसंयतः ॥ ५ ॥  
  
दद्यात् पूर्णाहुतीस्तिस्रः सर्वकामप्रपूरणीः ।  
  
इति । पुष्पदानं स्रुगुपरि ॥ तदुक्तं वायवीयसंहितायाम् -  
  
ततो होमावशिष्टेन घृतेनापूर्य वै स्रुचम् ।  
निधाय पुष्पं तस्याग्रे स्रुवेणाधोमुखेन ताम् ॥ १ ॥  
  
सदर्भेण समाच्छाद्य मूलेनाञ्जलिना ततः ।  
वौषडन्तेन जुहुयाद्धारां जपसमन्विताम् ॥ २ ॥  
  
इति । पूर्णादर्वीति शाखाविशेषे वैदिकहोमे । मूलेन वौषडन्तेन ।   
स्वाहाकारं ततो होमे पूर्णायां वौषडेव हि इति तदीयवचनात् ।  
  
हुत्वा च हविषा दद्यात् स्रुचा पूर्णाहुतित्रयम् ।  
वौषडन्तेन मन्त्रेण वैष्णवेन सुरोत्तमम् ॥ १ ॥  
  
इति हयशीर्षपञ्चरात्रवचनाच्च ॥ घृताभावे तु नारदपञ्चरात्रे -  
  
अभावे तु घृतस्यैव होमद्रव्येण पूरयेत् ।  
तस्योपरि घृतं दद्यात्तदूर्ध्वं कुसुमादिकम् ॥ १ ॥  
  
इति ॥ देवीहोमे तु पूर्णायागे -  
  
आज्येन स्रुवमापूर्य तेनापूर्य स्रुचं ततः ।  
तदूर्ध्वेऽधोमुखं कृत्वा स्रुवमुत्थाय मन्त्रवित् ॥ १ ॥  
  
ऋजुकायस्तयोर्मूलं नाभिमूले निधाय च ।  
मूलं नमोन्तमुच्चार्य वामपादपुरःसरम् ॥ २ ॥  
  
दद्यात् पूर्णाहुतीर्मन्त्री परामृतधिया ततः ।  
  
प्। २५९) इति ॥ गणेश्वरपरामर्शिन्याम् -  
  
ॐ भो भो वह्ने महाशक्ते सर्वकर्मप्रसाधक ।  
कर्मान्तरेऽपि सम्प्राप्ते सन्निधिं कुरु सादरम् ॥ १ ॥  
  
इति मन्त्रेण सम्प्रार्थ्य वह्निमुद्वासयेदपि ।  
  
इति ॥ उत्तरतन्त्रे -  
  
पुनः सम्पूज्य गन्धाद्यैर्मूलमन्त्रेण मन्त्रवित् ।  
कुण्डादुद्वास्य चाचार्यो देवतां कलशे न्यसेत् ॥ १ ॥  
  
साङ्गां सावरणां तत्र पूजयेच्च यथाविधि ।  
सप्तव्याहृत्याग्निजिह्वादीनामेकाहुतिं क्रमात् ॥ २ ॥  
  
हुत्वाद्भिः परिषिच्याग्निम् इति ॥ कपिलपञ्चरात्रे -  
  
ततो ब्रह्माणमुद्वास्य ब्राह्मणाय प्रदापयेत् ।  
द्वात्रिंशत्पलताम्रेण निर्मितं ताम्रपात्रकम् ॥ १ ॥  
  
तण्डुलेन समापूर्य सहिरण्यं सदक्षिणम् ।  
गुरुर्वृताय तत्तस्मै पूर्णपात्रं विदुर्बुधाः ॥ २ ॥  
  
इति ॥ उत्तरतन्त्रे -  
  
-------------------संयोज्यात्मनि मन्त्रवित् ।  
ततः परिस्तरानग्नौ परिधीन् निक्षिपन्नतु ॥ १ ॥  
  
नित्ये नैमित्तिके तास्तु क्षिपेद्देशिकसत्तमः ।  
वस्त्रेण नेत्रमन्त्रेण शिष्यनेत्रे निबध्य च ॥ २ ॥  
  
कुण्डाद्धस्ते समादाय नयेन्मण्डलसन्निधौ ।  
सुमनोभिः प्रपूर्यास्य ह्यञ्जलि क्षेपयेद्घटे ॥ ३ ॥  
  
मूलमन्त्रोच्चारपूर्वं देवताप्रीतये गुरुः ।  
नेत्रबन्धमपास्योपवेशयेत् कुशसंस्तरे ॥ ४ ॥  
  
ततश्च पाठयेच्छिष्यं मन्त्रमेनं गुरुत्तमः ।  
अज्ञानतिमिरान्धस्य ज्ञानाञ्जनशलाकया ॥ ५ ॥  
  
चक्षुरुन्मीलितं येन तस्मै श्रीगुरवे नमः ।  
अतः पूजाविधानेन संहरेज्जनयेच्च तम् ॥ ६ ॥  
  
तान् मनूक्ताञ्शिशोर्देहे न्यासान् सर्वान् प्रविन्यसेत् ।  
पञ्चोपचारैरभ्यर्च्य कलशस्थेष्टदेवताम् ॥ ७ ॥  
  
तन्त्रोक्तवर्त्मना तत्र सकलीकृतिमाचरेत् ।  
अथोपवेशयेच्छिष्यं भूषितं मण्डलान्तरे ॥ ८ ॥  
  
कुम्भास्यस्थसुरद्रूंश्च मूर्ध्नि न्यस्य शिशोर्गुरुः ।  
अथ पञ्चनिनादैश्च विप्राशीर्वचनैः सह ॥ ९ ॥  
  
सुस्थितं नियतात्मानं सिञ्चेत् कलशपुष्करैः ।  
येन प्रकारेण पुरा पूरितश्च सुधारसैः ॥ १० ॥  
  
तोयैरक्षरसंयुक्तैर्घटस्तेनैव वर्त्मना ।  
तथैवैनं चाभिषिञ्चेदाशु सम्पदवाप्तये ॥ ११ ॥  
  
गृहीत्वाभ्यर्चितं पूर्वं करकं ह्यस्त्ररूपिणम् ।  
तत्तोयैरभिषिञ्चेत् तं रक्षायै देशिकोत्तमः ॥ १२ ॥  
  
जलेन शिष्टेन शिशुं गुरुराचामयेत् ततः ।  
तद्देवतास्वरूपं च विदध्यात् सकलीकृतिम् ॥ १३ ॥  
  
वाससी विमले रम्ये परिधायाज्ञया गुरोः ।  
आचम्य निकटे तस्य निविशेद्वाग्यतः शिशुः ॥ १४ ॥  
  
गुरुः सम्पूज्य शिष्यस्थदेवतां भावयंस्तयोः ।  
ऐक्यं गुरुर्विनीतस्य सम्यक् तस्य मनुं त्रिशः ॥ १५ ॥  
  
दक्षकर्णे वदेद्विद्वान् विप्रायोदकपूर्वकम् ।  
अन्येभ्यस्तु वदेदेवमेवं मन्त्री विचक्षणः ॥ १६ ॥  
  
इति ॥ अगस्त्यः -  
  
स्वयञ्ज्योतीर्मयीं विद्यां गच्छन्तीं भावयेद्गुरुः ।  
आगतां भावयेच्छिष्यो धन्योऽस्मीति विशेषतः ॥ १ ॥  
  
इति ॥ तथा -  
  
अष्टोत्तरशतं शिष्यः प्रजपेद्गुरुणोदितम् ।  
अष्टाविंशतिवारं वा ह्यष्टकृत्वोऽथवा जपः ॥ १ ॥  
  
गुरुदेवात्ममन्त्राणामैक्यं शिष्यो विभावयेत् ।  
प्रणामं विभवे कुर्यात् साधको भक्तिमान् मुहुः ॥ २ ॥  
  
सोऽष्टाङ्गश्चाथ पञ्चाङ्गः पूजाकर्मसु सम्मतः ।  
हस्ताभ्यां चरणाभ्यां च जानुभ्यां वक्षसा तथा ॥ ३ ॥  
  
मूर्ध्ना दृष्ट्या तथा वाचा चित्तेनाष्टाङ्ग ईरितः ।  
हस्तजानुशिरोवाक्यधीभिः पञ्चाङ्ग ईरितः ॥ ४ ॥  
  
आचार्याज्ञां ततः कुर्यात् सद्यः शिष्यो विभाव्य च ।  
अलङ्कारांश्च वासासि दद्यादृत्विग्भ्य आदरात् ॥ ५ ॥  
  
ईश्वरार्पणबुद्ध्या तु द्विजाशीर्भिश्च नन्दितः ।  
प्रदद्याद्गुरवे शिष्यो विचार्यार्धं तदर्धकम् ॥ ६ ॥  
  
दशांशं वा प्रदद्याच्च वित्तशाठ्यविवर्जितः ।  
तदधीनमना नित्यं तच्चित्तस्तत्परायणः ॥ ७ ॥  
  
प्। २६०) तत्पादाब्जरजोभूषो भवेत् साधकसत्तमः ।  
  
इति ॥ तन्त्रराजे -  
  
गुरवे दक्षिणां दद्यात् प्रत्यक्षाय शिवात्मने ।  
सर्वस्वं वा तदर्धं वा तदर्धं वा तदाज्ञया ॥ १ ॥  
  
नचेत्तच्छक्तिसङ्क्रान्तिः कथमस्य भविष्यति ।  
गजाश्वमहिषीमेषपशुदासीमहीयुतम् ॥ २ ॥  
  
सुवर्णं भूषणं वासो भवनं चान्यदीप्सितम् ।  
स्वदेहं स्वात्मप्राणांश्च दद्यात् स्वशक्तिभक्तितः ॥ ३ ॥  
  
इति ॥ तथा -  
  
ततो नानाविधैर्भक्ष्यैर्लेह्यैश्चोष्यैस्तथेतरैः ।  
ब्राह्मणान् भोजयेत्पश्चात् प्रदद्याद्भूरिदक्षिणाम् ॥ १ ॥  
  
एवं क्रियामयी दीक्षा सम्बद्धात्र निरूपिता ।  
  
इति ॥ अत्रोदकपूर्वकमित्यनेन गोहिरण्यवन्मन्त्रस्य प्रदानं प्रतीयते ।   
दानं तु स्वस्वत्वपरित्यागपूर्वकं विधिवत्   
परस्वत्वप्रतिपादनरूपं भवति । तत्तु क्वापि शिष्याय मन्त्रं दत्त्वा   
पुनस्तं मन्त्रं गुरुर्न जपति नाराधयति च । तं पुनरन्यस्मै   
कस्मैचित् न ददाति इति वचनं सम्प्रदायो वा न दृश्यते ।   
तस्मादुदकदानं त्वौपचारिकमिति वाच्यम् । तर्हि चतुर्णामपि   
वर्णानामुदकदानं साधारणं कथं न स्याद् दीक्षायां   
विशेषाभावादौपचारिकत्वाच्च । तस्मादुदकदानं   
मन्त्रदानरूपमेव । तत्र परस्वत्वापादने कृतेऽपि   
स्वस्वत्वापरित्यागराहित्यं तु कन्यादानवद्भवितुमर्हतीत्यास्तां   
विचारः ॥  
  
अनन्तरोक्तवर्णात्मदीक्षां वक्ष्ये यथाविधि ।  
पुंस्प्रकृत्यात्मकत्वं हि वर्णानां समुदीरितम् ॥ १ ॥  
  
तादृक्त्वं च शरीरस्य प्रोक्तमेवात्र देशिकैः ।  
ततस्तनौ शिशोर्न्यसेद्वर्णान् देशिकसत्तमः ॥ २ ॥  
  
संहरेद्वैपरीत्येन वर्णान् तत्स्थानसंस्थितान् ।  
देशिकेन्द्रस्य सामर्थ्यादाज्ञया देवतात्मनः ॥ ३ ॥  
  
देवतात्मा भवेच्छिष्यस्तदा संलीनतत्त्वकः ।  
ततस्तु शिष्यचैतन्यं परमात्मनि योजयेत् ॥ ४ ॥  
  
तानर्णांस्तत उत्पाद्य न्यसेच्छिशुशरीरके ।  
तस्मिंश्च सृष्टिक्रमतस्तच्चैतन्यं पुनर्न्यसेत् ॥ ५ ॥  
  
भवेच्छिष्यो देवतात्मा नित्यानन्दात्मकः शिशुः ।  
ज्ञानदार्णमयी दीक्षा कथिता सर्वसिद्धिदा ॥ ६ ॥  
  
अथोच्यते कलात्मा सा दीक्षा दिव्यत्वदायिनी ।  
कला निवृत्तिप्रमुखा भूतानां पञ्च चेरिताः ॥ ७ ॥  
  
शिष्यकाये भूतमये वेधयेत् ताः क्रमात् सुधीः ।  
पादादिजानुपर्यन्तं निवृत्तिः संस्थिता कला ॥ ८ ॥  
  
जान्वोः सकाशादानाभि प्रतिष्ठाख्या कला स्मृता ।  
नाभितः कण्ठपर्यन्तं विद्याख्या संस्थिता कला ॥ ९ ॥  
  
कण्ठतो ह्याललाटं तु शान्त्याख्या संस्थिता कला ।  
भालाच्छिरोवधि प्रोक्ता शान्त्यतीता कला तथा ॥ १० ॥  
  
अयथाक्रमतो विद्वान् वेधयेत् स्थानतोऽन्यतः ।  
स्थानेष्वीशाज्ञया चैषा कलादीक्षा समीरिता ॥ ११ ॥  
  
अथ वेधात्मिका दीक्षा प्रोच्यते भवमोचनी ।  
चतुर्दले स्मरेत् पत्रे मूलाधारे शिशोस्तनौ ॥ १२ ॥  
  
धामत्रितसंयुक्ते त्रिकोणोक्तबिले सुधीः ।  
त्रिरावर्तमयीं देवीं विद्युत्पुञ्जस्वरूपिणीम् ॥ १३ ॥  
  
महादेवमयीं साक्षाज्ज्ञानमात्रस्वरूपिणीम् ।  
अणोरणीयसीं देवीं चक्रषट्कप्रभेदिनीम् ॥ १४ ॥  
  
सुषुम्नावर्त्मना दिव्यां यान्तीं शिवगृहं प्रति ।  
सान्तान् वादीन् दलस्थार्णान् पद्मयोनौ समाहरेत् ॥ १५ ॥  
  
षड्दले कमले तं तु लान्तबाद्यर्णयुग्दले ।  
स्वाधिष्ठाने गुरुः सम्यग् योजयित्वा तु वेधयेत् ॥ १६ ॥  
  
तानर्णानानयेद्विष्णौ विष्णुं तं नाभिपङ्कजे ।  
फान्तडाद्यर्णसंयुक्ते दिग्दले वेधयेत् स्वयम् ॥ १७ ॥  
  
वर्णांस्तान् योजयेद्रुद्रे रुद्रं तं हृत्सरोरुहे ।  
ठान्तकाद्यर्णपत्राब्जे वेधयेदीश्वरे स्वयम् ॥ १८ ॥  
  
वार्णांस्तानाहरेदस्मिन् कण्ठपद्मे च तं तथा ।  
कलामयदले पद्मे स्वरान् संयोज्य यत्नतः ॥ १९ ॥  
  
सदाशिवे च संयोज्य तांस्तद्भ्रूमध्यपद्मके ।  
द्विदले हक्षसंयुक्ते वेधयित्वा तु देशिकः ॥ २० ॥  
  
हक्षौ तावाहरेद्बिन्दौ कलायामाहरेच्च तम् ।  
कलां नादे समायोज्य नादं नादान्तके पुनः ॥ २१ ॥  
  
नादान्तमुन्मनीमध्ये विषुवक्त्रे तथोन्मनीम् ।  
विषुवक्त्रं स्वके वक्त्रे संहरेद् देशिकः स्वयम् ॥ २२ ॥  
  
प्। २६१) शक्त्या सहैवमात्मानं नयेत्परशिवावधि ।  
देशिकाज्ञावशाच्छिष्यो दग्धाज्ञानस्तदा क्षितौ ॥ २३ ॥  
  
पतेदवाप्तविज्ञानः सर्वज्ञो जायते ततः ।  
सदाशिवः स्वयं भूयात् सत्यमेव न संशयः ॥ २४ ॥  
  
ज्ञानप्रदा मया प्रोक्ता दीक्षा वेधात्मिका शुभा ।  
चतस्रस्त्वेवमुद्दिष्टा दीक्षाः सम्यक् शुभावहाः ॥ २५ ॥  
  
इति । श्रीकुलार्णवे -  
  
हस्ते शिवपुरं ध्यात्वा जपद् मूलाङ्गमालिनीम् ।  
गुरुः स्पृशेच्छिष्यतनुं स्पर्शदीक्षा भवेदियम् ॥ १ ॥  
  
चित्तं तत्त्वे समाधाय परतत्त्वोपबृंहितान् ।  
उच्चरेत् संहतान् मन्त्रान् वाग्दीक्षेति निगद्यते ॥ २ ॥  
  
निमील्य नयने ध्यात्वा परतत्त्वं प्रसन्नधीः ।  
सम्यक्पश्येद्गुरुः शिष्यं दृग्दीक्षा सा भवेत् प्रिये ॥ ३ ॥  
  
गुरोरालोकमात्रेण भाषणात् स्पर्शनादपि ।  
सद्यः सञ्जायते ज्ञानं सा दीक्षा शाम्भवी मता ॥ ४ ॥  
  
ज्ञेया सिद्धान्तशास्त्रार्थसम्प्रदायादिहेतुभिः ।  
अन्तरेणोपदिष्टा ये मन्त्राः स्युर्विफला यतः ॥ ५ ॥  
  
देवास्तमेव शंसन्ति पारम्पर्यप्रवर्तकम् ।  
गुरुमन्त्रागमाभिज्ञं समयाचारपालकम् ॥ ६ ॥  
  
गुरुः शिष्याधिकारार्थ विरक्तोऽपि शिवाज्ञया ।  
कञ्चित्कालं विधायैतत् सुशिष्याया समर्पयेत् ॥ ७ ॥  
  
तस्यार्पिताधिकारस्य योगः साक्षात्परे शिवे ।  
ततस्तु शाश्वती मुक्तिरिति शङ्करभाषितम् ॥ ८ ॥  
  
तस्मात् सर्वप्रयत्नेन साक्षात् परशिवोदितम् ।  
सम्प्रदायमविच्छिन्नं सदा कुर्याद्गुरुः प्रिये ॥ ९ ॥  
  
भुक्तिमुक्तिप्रसिद्ध्यर्थं परीक्ष्य विधिवद्गुरुः ।  
पश्चादुपदिशेन्मन्त्रमन्यथा निष्फलं भवेत् ॥ १० ॥  
  
अन्यायेन च यो दद्याद्गृह्णात्यन्यायतश्च यः ।  
ददतो गृह्णतो देवि कुलशापो भविष्यति ॥ ११ ॥  
  
गुरुशिष्यावुभौ मोहादपरीक्ष्य परस्परम् ।  
उपदेशं ददद्गृह्णन् तौ प्रयातां पिशाचताम् ॥ १२ ॥  
  
अशास्त्रीयोपदेशं तु यो गृह्णाति ददाति च ।  
भुञ्जाते तावुभौ घोरान् नरकानेकविंशतिम् ॥ १३ ॥  
  
असंस्कृत्योपदेशं तु यः करोति विमूढधीः ।  
विन्यस्यति च तं मन्त्रं सैकते शालिबीजवत् ॥ १४ ॥  
  
अनहं तत्त्वविज्ञानं न तिष्ठति कदाचन ।  
तस्मात् परीक्ष्य वक्तव्यमन्यथा निष्फलं भवेत् ॥ १५ ॥  
  
सुशिष्यायातिभक्ताय यज्ज्ञानमुपदिश्यते ।  
तत् प्रापयति तत्तत्त्वं गौः क्षीरात्तु घृतं यथा ॥ १६ ॥  
  
धनेच्छाभयलोभाद्यैरयोग्यं परिदीक्षयेत् ।  
देवताशापमाप्नोति कृतं च विकृतं भवेत् ॥ १७ ॥  
  
इति ॥ (अथ पूर्णाभिषेकविधिर्लिख्यते) उत्तरतन्त्रे -  
  
पूर्णाभिषेकं वक्ष्यामि साधकानां शुभावहम् ।  
विना येनाभिषेकेण साधकः पूर्णबोधताम् ॥ १ ॥  
  
आचार्यत्वं च नाप्नोति सद्गतिं च समीहिताम् ।  
तस्माद् गुरुः प्रियं शिष्यं बोधयित्वाभिषेचयेत् ॥ २ ॥  
  
विरच्य विपुलं चक्रं मण्डपेऽतिमनोरमे ।  
खारीतोयभृतं कुम्भं स्थापयेच्चक्रमध्यतः ॥ ३ ॥  
  
अन्येषु कलशान् रत्नवस्त्रहेमसमन्वितान् ।  
दलेषु विधिवत् स्थाप्य तत्राबाह्येष्टदेवताम् ॥ ४ ॥  
  
अभ्यर्च्य मध्ये चान्येषु चाङ्गावरणदेवताः ।  
शिष्यस्य जन्मनक्षत्रे प्राग्वत् तैरभिषेचयेत् ॥ ५ ॥  
  
अयं पूर्णाभिषेकः स्यात् साधकाभीष्टसिद्धिदः ।  
  
इति ॥ खारीप्रमाणं तु स्कन्दपुराणे -  
  
पलद्वयं तु प्रसृतं कुडवं द्विगुणं मतम् ।  
चतुर्भिः कुडवैः प्रस्थमाढकं तैश्चतुर्गुणैः ॥ १ ॥  
  
चतुर्गुणो भवेद्द्रोणः कुम्भस्तद्द्वयतः स्मृतः ।  
कुम्भैस्तैरष्टभिः खारी -------------------------- ॥ २ ॥  
  
इति ॥ अथ दीक्षाप्रयोगः : तत्रैवं विचार्य विहितकालेषु दीक्षादिनात्   
पूर्वदिने शिष्यः प्रातःस्नातः कृतनित्यक्रियः समलङ्कृतः   
पञ्चवाद्यघोषपुरःसरं ब्राह्मणैः कृतस्वस्तिवाचनः   
प्रियसुहृद्भिः सार्धं स्वयं गुरुगृहं गत्वा तं विधिवत् प्रणम्य   
तदाज्ञया प्राणायामपुरःसरम् ॐ अद्यामुकमासेऽमुकराशिगते   
सवितर्यमुकपक्षेऽमुकतिथावमुकगोत्रो ब्राह्मणश्चेदमुकशर्मा   
क्षत्रियश्चेदमुकवर्मा वैश्यश्चेदमुकगुप्तः   
शूद्रश्चेदमुकदासोऽहं   
चतुर्विधपुरुषार्थसिद्धिकामोऽमुकमन्त्रग्रहणं करिष्ये   
  
प्। २६२) इति कुशहस्तः प्राङ्मुख उदङ्मुखो वा सङ्कल्पं विधाय   
प्रमाणोक्तमधुपर्कसामग्रीभिः स्वशाखोक्तविधिना श्रीगुरुं   
मधुपर्केणाभ्यर्च्य   
धौतोत्तरीयप्रच्छदपटस्वर्णाङ्गुलीयककर्णाभरणस्वर्णयज्ञो-  
पवीतहारकेयूराङ्गदादिनानाभरणच्छत्रचामरोपानद्युगल-  
शय्यातल्पारतरणसम्पन्नां वरणसामग्रीं गुरुसन्निधौ निधाय   
अद्येत्यादि प्राग्वत् तिथ्युल्लेखनान्तेऽमुकगोत्रोऽमुकशर्मेत्यादि   
यथावर्णविहितमुच्चार्याहं   
चतुर्विधपुरुषार्थसिद्धिकामोऽमुकमन्त्रग्रहणार्थममुकगोत्र-  
ममुकवेदान्तर्गतामुखशाखाध्यायिनममुकमेभिर्यथाशक्ति   
विहितवरणसाधनैर्गुरुत्वेन वृणे इति गुरुपादयोः प्रणम्य   
वरणसामग्रीं निवेदयेत् । ततो वृतोऽस्मीति गुरुणा प्रतिवचने दत्ते   
शिष्यः कृताञ्जलिर्यथोक्तं गुरो कर्म कुरुष्वेति ब्रूयात् । ततो गुरुः   
करवाणीति प्रतिब्रूयात् । इत्थं गुरुवर्णं विधाय तदनुज्ञयाष्टौ   
ब्राह्मणान् वेदवेदाङ्गपारगान् स्वेष्टदेवतोपासकान्   
प्रागुक्तगुरुवरणोक्त सामग्रीभिस्तथैव ऋत्विवत्वेन वृणुयात् ।   
चतुष्कुण्डपक्षे चत्वार एव ऋत्विजः कार्याः । ततः शिष्येणैवंवृतो   
गुरुः कृतनित्यक्रियः समलङ्कृतः पञ्चवाद्यघोषपुरःसरं   
ब्राह्मणैः सुहृज्जनैश्च वृतः शिष्येण सह मण्डपद्वारं गत्वा   
तत्र वक्ष्यमाणविधिना द्वारपूजां विधाय तथैव   
भूतोत्सादनपूर्वकं मण्डपान्तः प्रविश्य तथैव   
पञ्चगव्यार्घ्यतोयप्रोक्षणपूर्वकं   
वक्ष्यमाणवीक्षणादिचतुर्भिः संस्कारैः   
संस्कृतमण्डपाभ्यन्तरे चन्दनागरुकर्पूरधूपिते   
चन्दनसर्षपदूर्वाभस्माक्षतलाजान् अस्त्रमन्त्रेण   
सप्तधाभिमन्त्रितान् मण्डपान्तर्विकीर्य अस्त्रमन्त्रेण कुशमुष्टिना   
सम्मार्ज्य मण्डपस्येशानकोणे संस्थाप्य ब्राह्मणैः   
पुण्याहवाचनं कारयित्वा वास्तुपुरुषपूजादिकं विधाय   
भैरवाज्ञापुरःसरं वेदिकायामस्तीर्य वक्ष्यमाणविधिना   
सम्पूज्य तत्र प्राङ्मुखोपविष्टः स्वपुरतः सुसमे भूतले वेदिकोपरि   
सर्वतोभद्रमण्डलं कुर्यात् । तत्र प्राक्प्रत्यगायता   
दक्षिणोत्तरायताश्च सप्तदशसप्तदश रेखाः कृत्वा   
षट्पञ्चाशदुत्तरशतद्वयकोष्ठयुतं चतुरस्रमण्डलं कृत्वा   
तन्मध्यगतषट्त्रिंशत्कोष्ठान्येकीकृत्य   
तद्बहिश्चतुर्दिक्ष्वेकपङ्क्तिं परितः सम्मार्ज्यैकीकृत्य पीठं   
परिकल्प्य तद्बहिश्चतुर्दिग्गतपङ्क्तिद्वयमेकीकृत्य सम्मार्ज्यं वीथीं   
परिकल्प्य सर्वमध्यगतसरोजस्थाने बहिः परितः द्वादशभागं   
परित्यज्य सर्वमध्यावलम्बनेन समान्तरालवृत्तत्रयं निष्पाद्य तत्र   
सर्ववृत्तमध्यकर्णिकां परिकल्प्य तद्बहिर्गतवृत्तवीथीं   
केसरार्थं परिकल्प्य केसरस्थानं षोडशधा विभज्य   
तच्चिह्नावलम्बनेन द्वितीयतृतीयवृत्तयोरन्तरालमानसूत्रमानेन   
गुरूक्तयुक्त्या षोडशार्धचन्द्रान् परिकल्प्य तेनाष्टदलानि कृत्वा   
तृतीयवृत्ताद्बहिस्त्यक्तैकांशतो मध्यचिह्नावलम्बनेन वृत्तान्तरं   
निष्पाद्य गुरूक्तयुक्त्या पात्राग्राणि विधायैकैकदलमूले   
केसरद्वयं यथा दृश्यते तथा विरच्य पद्मं कृत्वा   
पद्मबहिर्गतैकपङ्क्तिरूपचतुरस्रपीठस्य कोणचतुष्टयेऽपि   
कोष्ठत्रयेण कोष्ठत्रयेण पीठपादान्   
परिकल्प्यावशिष्टकोष्ठैरेकीभूतैः पीठगात्राणि विधाय   
तद्बहिर्गतपङ्क्तिद्वयकोष्ठानि सम्यक् प्रमार्ज्य   
तद्बहिर्गतपङ्क्तेश्चतुर्दिक्षु मध्ये मध्ये कोष्ठद्वय   
कोष्ठद्वयमेकीकृत्य सर्ववाह्यगतपङ्क्तेरपि चतुर्दिक्षु प्रतिदिशं   
कोष्ठचतुष्टयमार्जनेन द्वारचतुष्टय परिकल्प्य   
द्वारचतुष्टयस्यापि पार्श्वयोः पङ्क्तिद्वयगतकोष्ठेषु   
अन्तःपङ्क्तेः कोष्ठत्रयं बहिःपङ्क्तेः कोष्ठमेकमिति   
कोष्ठचतुष्टयमेकीकृत्य शोभां विधाय तत्पार्श्वयोरप्यन्यः   
पङ्क्तेः कोष्ठमेकं बहिःपङ्क्तेः कोष्ठत्रयमिति कोष्ठचतुष्टयम्   
कोष्ठचतुष्टयम् एकीकृत्योपशोभां विधायावशिष्टैः षड्भिः   
कोष्ठैश्चत्वारि कोणानि कल्पयेत् इति सर्वतोभद्रमण्डल निर्माय   
सरोजकर्णिकाकेसरदलाग्रपीठवीथीद्वारशोभोपशोभाकोणस्थानानि   
पञ्चवर्णरजोभिर्भूषयेत् । पञ्चवर्णरजांसि तु - हरिद्राचूर्णं   
पीतं रजः तण्डुलचूर्णं शुक्लं कुसुम्भकुसुमचूर्णं रक्तं   
दग्धतण्डुलचूर्णं कृष्णं बिल्वपत्रचूर्णं श्याममिति ।   
रजोविन्यासप्रकारस्तु : सीमागताः सर्वरेखाः शुक्लरजसा   
एकाङ्गुलोत्सेधविस्तारयुताः कार्याः । पीतरजसा कमलकर्णिकां   
केसराणि च सम्यक् समापूर्य शुक्लरजसा दलानि च सम्पूर्य   
श्यामरजसा दलसन्धीनापूरयेत् । अथवा कर्णिकां पीतेन केसरान्   
पीतरक्ताभ्यां दलानि रक्तेन दलसन्धीन् कृष्णेन रजसा सम्पूर्य   
पीतेन कृष्णेन वा पीठगर्भमापूर्य पीठपादान् रक्तेनापूर्य   
पीठगात्राणि शुभ्ररजसापूर्य वीथीचतुष्टये कल्पवल्लीः   
कोरकपुष्पपल्लवफलमण्डिता नानावर्णरजोभिरारचय्य शुभ्रेण   
रजसा द्वारचतुष्कमापूर्य रक्तवर्णेन द्वारशोभाः   
पीतेनोपशोभाः कृष्णेन कोणानि चापूर्य तद्बही   
रेखात्रयमेकैकाङ्गुलान्तरालं शुक्लरक्तकृष्णरजोभिः कुर्यादिति   
सर्वतोभद्रमण्डलं विधाय वेदीपरितो दीपान् प्रज्वाल्य   
वक्ष्यमाणविधिना पूजाद्रव्याण्यासाद्य तथैव तानि संस्कृत्य   
छत्रचामरद्वयदर्पणव्यजनादिकं च यथायथं निधाय   
गुर्वादिवन्दनपूर्वकं   
करशुद्धितालत्रयदिग्बन्धनाग्निप्राकारत्रयभूतशुद्धिप्राण-  
प्रतिष्ठामातृकान्यासयोगपीठन्यासमूलमन्त्रन्यासांश्च   
विधाय  
  
प्। २६३)  
  
मुद्राविरचनस्वेष्टदेवताध्यानमानसपूजान्ते   
वैश्वदेवमूलमन्त्रजपतत्समर्पणार्घ्यस्थापनात्मपूजान्तर्हवन  
मूलमन्त्रजपतत्समर्पणानि विधाय शर्वतोभद्रमण्डलाय नमः   
इति मण्डलं गन्धादिपञ्चोपचारैः सम्पूज्यार्घ्यजलेन प्रोक्ष्य तत्र   
वक्ष्यमाणविधिना पीठपूजां विधाय तत्कर्णिकां   
शालिभिरापूर्यं तण्डुलान् कुशान् दूर्वाः सप्तविंशतिभिः   
कुशैरेकीकृताग्रविरचितब्रह्मग्रथिन्कं कूर्चं च निधाय तत्र   
वक्ष्यमाणविधिना शालिपुञ्जोपरि वह्निमण्डलं वह्निकलाश्च   
सम्पूज्य तत्र स्वर्णादिनिर्मितं त्रिगुणीकृतसूत्रवेष्टितसर्वाङ्गं   
चन्दनागरुकर्पूरधूपधूपितं कुम्भं प्रणवमुच्चरन्   
संस्थाप्य तत्र पुष्परागनीलवैदूर्यविद्रुममौक्तिकमरकतवज्र-  
गोमेदपद्मरागाख्यानि नवरत्नानि ससुवर्णानि निक्षिप्य कुम्भस्योपरि   
गन्धाक्षतदूर्वान्वितप्रागुक्तलक्षणं कूर्चं च निधाय तत्र   
क्षंलमित्यादिविलोममातृकान्ते मूलमन्त्रं त्रिर्जपन् आत्मनः   
कुम्भस्य योगपीठस्य चैवयं भावयन्   
वक्ष्माणपञ्चाशदक्षरौषधिक्वाथैरश्वत्थयोदुम्बरप्लक्षवट-  
क्वाथैः पलाशवृक्षत्वचाक्वाथैः   
कर्पूरचन्दनकस्तूरीकुङ्कुमवासितैस्तीर्थजलैर्वा कुम्भमापूर्यं   
स्वपुरतो वक्ष्यमाणविधिना शङ्खं संस्थाप्य   
कुम्भपूरितजलसजातीयजलेनापूर्य तत्र गन्धाष्टकं विलोड्य तत्र   
वक्ष्यमाणवह्निकलाः सूर्यकलाः सोमकलाश्चावाह्य तासां पृथक्   
पृथक् प्राणप्रतिष्ठां विधाय सम्पूज्य   
प्रणवोत्थैकपञ्चाशत्कलाः कलामातृकान्यासोक्ताः सम्पूज्याः ।   
तत्र प्रथममकाराद्ब्रह्मण उत्पन्नाः कचवर्गोत्थाः   
सृष्ट्यादिदशकलाः समावाह्य हंसः शुचिपदिति ऋचो वामदेव   
ऋषिर्जगतीच्छन्दः सूर्यो देवतेति ऋष्यादीन् स्मृत्वा ॐ हंसः   
शुचिषद्वसुरन्तरिक्षसद्धोता वेदिषदतिथिर्दुरोणसत् ।   
नृपद्वरसदृतसद्व्योमसदब्जा गोजा ऋतजा आद्रिजा ऋतं बृहत् ॥ इति   
मन्त्रमुच्चार्य ब्रह्मणे नमः इति सम्पूज्य   
पूर्वोक्तप्राणप्रतिष्ठामन्त्रेण ममपदस्थाने सृष्ट्यादीनामिति   
पदं दत्त्वा सृष्ट्यादीनां प्राणप्रतिष्ठां विधाय ॐ कꣳ सृष्ट्यै   
नमः इत्यादि दशकलाः सम्पूज्याः ।   
उकाराद्विष्णोरुत्पन्नाष्टतवर्गोत्था जरादिदशकलाः समावाह्य ॐ   
प्रतद्विष्णुरिति मन्त्रस्य दीर्घतमा ऋषिस्त्रिष्टुप्छन्दो विष्णुर्देवता इति   
ऋष्यादिकं स्मृत्वा ॐ प्रतद्विष्णुः स्तवते वीर्येण मृगो न भीमः   
कुचरो गिरिष्ठाः । यस्यारुषु त्रिषु विक्रमणेष्वधिक्षियन्ति भुवनानि   
विश्वा ॥ इति पठित्वा विष्णवे नमः इति सम्पूज्य   
प्राग्वज्जरादिदशकलानां प्राणप्रतिष्ठां विधाय ॐ टं जरायै   
नमः इत्यादिदशकलाः सम्पूज्याः । मकाराद्रुद्रादुत्पन्नाः   
पयवर्गोत्थास्तीक्ष्णादिदशकलाः समावाह्य ॐ त्र्यम्बकमिति मन्त्रस्य   
वसिष्ठ ऋषिरनुष्टुप्छन्दः त्र्यम्बकरुद्रो देवना इति ऋष्यादिकं   
स्मृत्वा ॐ त्र्यम्बकं यजामहे सुगन्धिं पुष्टिवर्धनम् ।   
उर्वारुकमिव बन्धनान्मृत्योर्मुक्षीय मामृतात् ॥ इति पठित्वा रुद्राय   
नमः इति सम्पूज्य तासां प्राणप्रतिष्ठां विधाय ॐ पं तीक्ष्णायै   
नमः इत्यादिदशकलाः सम्पूज्याः । ईश्वराद्बिन्दोरुत्पन्नाः   
षकारादिक्षकारान्ताः पञ्चवर्णोत्थाः पीतादिपञ्चकला आवाह्य   
ऋष्यादिस्मरणपूर्वकं गायत्रीमुच्चार्य इश्वराय नमः इति   
सम्पूज्य तासां प्राणप्रतिष्ठां विधाय ॐ षं पीतायै नमः   
इत्यादिपञ्चकलाः सम्पूज्याः ततो नादोत्थाः सदाशिवादुत्पन्नाः   
स्वरजा निवृत्त्याद्याः षोडशकलाः समावाह्य विष्णुर्योनिं   
कल्पयत्विति मन्त्रस्य त्वष्टा गर्भकर्ता ऋषिरनुष्टुप्छन्दो विष्णुर्देवतेति   
ऋष्यादिकं स्मृत्वा ॐ विष्णुर्योनिं कल्पयतु त्वष्टा रूपाणि पिंशतु ।   
आसिञ्चतु प्रजापतिर्धाता गर्भं दधातु ते ॥ इति पठित्वा शदाशिवाय   
नमः इति सम्पूज्य तासां प्राणप्रतिष्ठां विधाय अं निवृत्त्यै   
नमः इत्यादिषोडशकलाः सम्पूज्याः । इत्थं चतुर्नवतिदेवताः   
शङ्खे सम्पूज्य सकलकलामयं शङ्खजलं मूलमन्त्रेण कुम्भे   
संयोज्य ततोऽश्वत्थपनसाम्रपल्लवान् इन्द्रवारुणीलतया संवेष्ट्य   
कल्पवृक्षधिया कलशे निधाय तदुपरि कलशसजातीयं   
तण्डुलपूर्णं नारिकेलफलाढ्यकल्पवृक्षफलबुद्ध्या पात्रं   
संस्थाप्य पट्टवस्त्रयुगेन घटं संवेष्टयेदिति वेद्यां   
प्रधानकुम्भस्थापनं विधाय पूर्वादितोरणसमीपे   
प्रागुक्तमण्डलेऽपि अष्टदलकमलेषु वा शालिपुञ्जोपरि   
प्रागुक्तविधिना प्रतिद्वारमेकमेकं संस्थाप्य तत्र   
पूर्वदिग्गतकुम्भे ध्रुवं दक्षिणे धरां पश्चिमे वाक्पतिमुत्तरे   
विघ्नेशं च सम्पूज्य तद्वदाग्नेयादिकोणचतुष्टये कुम्भान्   
संस्थाप्याग्नेयकुम्भेऽमृतं नैर्-ऋते दुर्जयं वायव्ये   
सिद्धार्थमीशाने मङ्गलं च सम्पूज्य पुनः   
पूर्वादिकुम्भेष्विन्द्रादिलोकपालानावाह्य वेदोक्ततत्तन्मन्त्रेण   
सम्पूज्य पुनः पूर्वाद्यष्टदिक्षु कुम्भाद्बहिः ऐरावतं पुण्रीकं   
वामनं कुमुदाञ्जनौ । पुष्पदन्तं सर्वभौमं सुप्रतीकं च   
पूजयेत् ॥ इति दिग्गजान् सम्पूज्य पुनर्गुरुर्वेद्यां गत्वा स्वासने   
समुपवेश्य स्वेष्टमन्त्रेण प्राणायामत्रयं कृत्वा तस्य   
मन्त्रस्यर्प्यादि  
  
प्। २६४)  
  
करषडङ्गन्यासपूर्वकं सकलन्यासजालं विधाय देवतां   
ध्यात्वा मानसैरुपचारैः सम्पूज्य प्रधानकुम्भे   
वक्ष्यमाणप्रकारेण मूर्तिं परिकल्प्य तत्र स्वेष्टदेवतामावाह्य   
वक्ष्यमाणप्रकारेण षोडशोपचारैः साङ्गावणं   
तत्तत्कल्पोक्तविधिना सम्पूज्य वेद्या दक्षिणभागे   
हस्तमात्रायामविस्तारमङ्गुष्ठपर्वमात्रोच्चं वालुकाभिः   
समचतुरस्रं स्थण्डिलं कृत्वा वक्ष्यमाणनित्यहोमप्रोक्तविधिना   
वह्निं संस्थाप्य चरुं श्रपयित्वा तत्र देवतामावाह्य सम्पूज्य   
नित्यहोमोक्तविधिना साज्येन तेन चरुद्रव्येण हुत्वा पुनर्देवं   
सम्पूज्य कुम्भस्थमूर्तौ संयोज्य तथैव वह्निं सम्पूज्य विसृज्य   
वक्ष्यमाणविधिना सर्वभूतबलिं तत्तत्कल्पोक्तबलिदानं च विधाय   
देवायोत्तरापोशानादिनीराजनान्तं नित्यपूजोक्तविधिना विधाय   
प्राणायामत्रय-ऋष्यादिकरषडङ्गन्यासपूर्वकं   
मूलमन्त्रमष्टोत्तरसहस्रं जपित्वा देवाय वक्ष्यमाणविधिना   
जपं समर्प्य पूर्वमण्डपस्येशानकोणे स्थापितविकिरपुञ्जोपरि   
सुवर्णगर्भं वस्त्रयुग्मवेष्टितं जलपूरितं करकं विन्यस्य   
तत्रास्त्रदेवतां सिंहरूपां दक्षवामकरयोः   
खड्गखेटकधारिणीं घोररूपां पश्चिमाभिमुखां ध्यात्वा   
तिष्ठन् गन्धादिपञ्चोपचारैः सम्पूज्य नमस्कृत्य तं करकं   
कराभ्यामुद्धृत्य मण्डपाभ्यन्तरे प्रदक्षिणं भ्रमन् करकं   
स्वस्थाने निवेश्योपविश्यास्त्रमन्त्रेण पुनस्तामस्त्रदेवतां   
पञ्चोपचारैः सम्पूज्य ततः प्राक्कृतेषु कुण्डेषु   
इन्द्रेशानयोर्मध्यगताचार्यकुण्डे गुरुरग्निस्थापनं कुर्यात् ॥  
  
तत्रादौ कुण्डं गोमयेनोपलिप्य कुण्डसमीपे नित्यपूजोक्तविधिना   
स्वासनमास्तीर्य सम्पूज्य तत्रोदङ्मुखः प्राङ्मुखो वोपविश्य   
मूलमन्त्रेण प्राणायाम-ऋष्यादिकरषडङ्गन्यासान् विन्यस्य   
देवतां ध्यात्वा मानसोपचारैः सम्पूज्य मूलं यथाशक्ति   
जपित्वा जपं समर्प्य श्रीगुरुं प्रणम्य कुण्डसंस्कारान् कुर्यात् ॥   
तत्रादौ कुण्डं मूलमन्त्रेण वीक्ष्यास्त्रमन्त्रेणप्रोक्ष्यास्त्रेणैव   
कुशैस्त्रिः सन्ताड्य कवचेनाभ्युक्ष्यास्त्रेण कुण्डमध्ये किञ्चित्   
खात्वास्त्रमन्त्रेण तां मृदमङ्गुष्ठानामिकाभ्याम् उद्धृत्य   
बहिस्त्यक्त्वा हृन्मन्त्रेण शुद्धमृत्तिकया खातमापूर्य अस्त्रमन्त्रेण   
समीकृत्य कवचमन्त्रेण जलैः संसिच्यास्त्रमन्त्रेण काष्ठादिना   
कुट्टयित्वा दृढीकृत्य कवचमन्त्रेण कुशैः कुण्डं सम्मार्ज्य   
कवचेनैव गोमयाद्भिः संलिप्य   
कवचेनैवाग्निसूर्यसोमानामष्टात्रिंशत्कलारूपं सञ्चिन्त्य   
कवचेनैव मेखलात्रयेऽपि त्रिगुणीकृतसूत्रेण प्रतिमेखलं त्रिस्त्रिः   
संवेष्ट्य ॐ अमुककुण्डाय एतदासनं नमः   
इत्याद्यासनादिदीपान्तैरुपचारैः प्रथमचतुरस्रादितत्तत्कुण्डनाम्ना   
चतुर्थीनमोऽन्तेन सम्पूज्य तथैव नाभिं च सम्पूज्य   
मेखलात्रयं तथैव हृन्मन्त्रेण सम्पूज्यास्त्रमन्त्रेण कुण्डं   
वज्रवद्दृढं सञ्चिन्त्य हृन्मन्त्रेण कुशैः कुण्डस्य   
चतुर्दिक्षुवह्निज्वालाविलासाय चतुष्पथं मार्गचतुष्ट्यं परिकल्प्य   
कवचमन्त्रेणाच्छिन्नाग्रैः कुशैरस्त्रमन्त्राभिमन्त्रितैः   
कुण्डभित्तिगणं सर्वमाच्छादयन् अक्षपाटनं कुर्यात् इत्यष्टादश   
संस्कारान् कुर्यात् । अशक्तौ प्रथमोदितैश्चतुर्भिरेव संस्कारैः   
कुण्डं संस्कृत्य तत्र हृन्मन्त्रेणास्त्रमन्त्रेण वा   
दक्षिणमध्योत्तरेषु प्रागग्राः पश्चिममध्यपूर्वेषूदगग्रा इति   
तिस्रस्तिस्रो रेखाः कुशमूलेन विलिख्य प्रणवेनाभ्युक्ष्य प्रागग्रासु   
रेखासु दक्षिणरेखायां विष्णवे नमः । मध्यरेखायां रुद्राय   
नमः । उत्तरस्याम् इन्द्राय नमः । उदगग्रासु रखासु पश्चिमायां   
ब्रह्मणे नमः । मध्यमायां सूर्यायनमः । पूर्वरेखायां   
सोमाय नमः । इति सम्पूज्य तत्र वक्ष्यमाणयोगपीठक्रमेण   
मण्डूकादिपरतत्त्वान्तं योगपीठं सम्पूज्य तत्र पद्मकेसरेषु   
स्वाग्रादिप्रादक्षिण्येन मध्यान्तं ॐ जयायै नमः । एवं विजयायै   
नमः । अजितायै नमः । अपराजितायै नमः । नित्यायै नमः । विलासिन्यै   
नमः । दोग्ध्र्यै नमः । अघोरायै नमः । मङ्गलायै नमः इति   
सम्पूज्य । ह्रीं सर्वशक्तिकमलासनाय नमः इति मध्ये पुष्पाञ्जलिं   
निक्षिप्य तत्र भुवनेश्वरीं   
तत्तन्मन्त्रेणावाह्यावाहनादिपरमीकरणान्तं तत्तन्मुद्रया   
विधायासनादिषोडशोपचारैराराध्य तत्र श्रीशिवं ध्यात्वा   
मूलमन्त्रेण तथैव सम्पूज्य देवीमृतुस्नातां देवं च   
कामोन्मत्तं विचिन्त्य स्वर्णादिपात्रेण मृत्पात्रं चेत् नूतनेन   
सूर्यकान्तादिभवमरणिभवं श्रोत्रियगृहाद्वाग्निमस्त्रमन्त्रेण   
पात्रे कृत्वा कवचमन्त्रेण सजातीयेन पात्रान्तरेणपिधाय कन्यया   
सुवासिन्या वा समानीतं गुरुरादायास्त्रमन्त्रेणैकमङ्गारं   
तन्मध्यात् क्रव्यादांशं नैर्-ऋतकोणे परित्यज्य देवांशं मूलेन   
वीक्ष्यास्त्रेण प्रोक्ष्यास्त्रेण कुशैः सन्ताड्य कवचेनाभ्युक्ष्य तत्र   
स्वमूलाधारस्थवह्निमण्डलगतपरमात्मस्वरूपाग्नीषोमात्मकाद्  
विन्दोः सकाशाद्बहिं मणिपूरगतजाठरानलेन सह   
सुषुम्नामार्गेण वहन्नासापुटाध्वना निष्कास्य रमिति   
वह्निबीजमुच्चरन् पुरतः पात्रस्थिते वह्नौ   
  
प्। २६५)  
  
वह्निचैतन्यं संयोज्य औदर्यवैन्दवपार्थिववह्नीनामैक्यं   
विभावयन् प्रणवेनाभिमन्त्र्य वमिति   
धेनुमुद्रयामृतीकृत्यास्त्रमन्त्रेणसंरक्ष्य कवचेनावगुण्ठ्य ॐ   
रं वह्नये नमः इति गन्धादिभिः सम्पूज्य जानुभ्यामवनिं   
गतस्तत्पात्रं कराभ्यामादाय कुण्डोपरि त्रिःप्रदक्षिणं   
परिभ्राम्य देव्या योनौ शिववीजमिति ध्यायन स्वाभिमुखं   
कुण्डमध्ये प्रणवमुच्चरन् तमग्निं निक्षिप्य मैथुनधिया   
देवदेव्योराचमनं दत्त्वा ॐ चित्पिङ्गल हनहन पचपच दहदह   
सर्वज्ञाज्ञापय स्वाहा इति मन्त्रमुच्चरन् मुखेन फूत्कृत्य   
कुशैरग्निं प्रज्वाल्य काष्ठैः पट्टकृत्य कृताञ्जलिस्तिष्ठन् ॐ अग्निं   
प्रज्वलितं वन्दे जातवेदं हुताशनम् । सुवर्णवर्णममलं   
समिद्धं सर्वतोमुखम् ॥ इति ज्वलन्तं वह्निमुपस्थाय   
वक्ष्यमाणवह्निमन्त्रेण प्राणायामत्रयं कृत्वा शिरसि भृगु-ऋषये   
नमः । मुखे गायत्रीछन्दसे नमः । हृदये अग्नये देवतायैः नमः ।   
गुह्ये रम्बीजाय नमः । पादयोः स्वाहाशक्तये नमः इति विन्यस्य   
दीक्षाङ्गहोमे विनियोगः इति कृताञ्जलिर्वदेत् । लिङ्गे सरयूं हिरण्यायै   
नमः । गुदे षरयूं कनकायै नमः । शिरसि शरयूं रक्तायै   
नमः । मुखे वरयूं कृष्णायै नमः । नासिकायां लरयूं   
सुप्रभायै नमः । नेत्रयोः ररयूं रक्तायै नमः । सर्वाङ्गे   
यरयूं बहुरूपायै नमः इति सप्तजिह्वा विन्यस्य ॐ सहस्रार्चिष   
हृदयाय नमः । स्वस्तिपूर्णाय शिरसे स्वाहा । उत्तिष्ठपुरुषाय   
शिखायै वषट् । धूमव्यापिने कवचाय हुम् । सप्तजिह्वाय नेत्रत्रयाय   
वौषट् । धनुर्धरायास्त्राय फट् । इति षडङ्गानि विन्यस्य शिरसि अग्नये   
जातवेदसे नमः । वाम्मांसे अग्नये सप्तजिह्वाय नमः ।   
वामपार्श्व अग्नये हव्यवाहनाय नमः । वामकट्याम् अग्न्ये   
अश्वोदरजाय नमः । लिङ्गे अग्नये वैश्वानराय नमः । दक्षकट्याम्   
अग्नये कौमारतेजसे नमः । दक्षपार्श्वे अग्नये विश्वमुखाय नमः ।   
दक्षांसे अग्नये देवमुखाय नमः इति मूर्तीर्विन्यस्य वह्निरूपं   
स्वात्मानं ध्यात्वा सप्तजिह्वामुद्रां प्रदर्श्य कुण्डस्योत्तरभागे   
कुशास्तरे स्रुवस्रुवौ प्रोक्षणीपात्रे आज्यस्थाली चरुस्थाली परिधित्रयं   
समित्पञ्चात्मकमिध्मं लूनमूलसाग्रकुशमुष्टिरिति   
पात्राण्यधोमुखानि संस्थाप्य अन्यान्यपि दध्यक्षतादिबलिद्रव्याणि   
गन्धपुष्पादिपूजाद्रव्याणि च यथायथं संस्थाप्याधोमुखानि   
स्रुक्स्रुवादीनि   
सपवित्राधोमुखहस्तसेकरूपावीक्षणपूर्वकमुत्तानीकृत्य   
प्रणीतपात्रं प्रक्षाल्य स्वपुरतः कुशास्तरे निधाय   
शुद्धजलैरापूर्य तत्र गन्धाक्षतान् निक्षिप्य प्रादेशमात्रं   
साग्रं कुशद्वयं मध्ये ब्रह्मग्रन्थियुतं जलाग्रे उत्तराग्रं   
पवित्रं निधाय करद्वयानामिकाङ्गुष्ठाभ्यां पवित्रं मूलाग्रे   
विधृत्यास्त्रमन्त्रमुच्चरन् पवित्रमध्येन जलं पात्राद्बहिस्त्रिवारं   
निक्षिपेत् ॥ इत्युत्पवनं विधाय तन्मध्ये किञ्चित् घृतं निक्षिप्य   
तत्पात्रं कराभ्यामामस्तकमुद्धृत्य कुण्डस्योत्तरभागे कुशास्तरे   
विधाय तदुपरि प्रागग्रान् दर्भान् निक्षिपेत् इति प्रणीतापात्रं   
संस्थाप्य प्रोक्षणीपात्रं प्रक्षाल्य शुद्धजलैरापूर्य तन्मध्ये   
प्रणीतापात्रजलं पात्रान्तरेणोद्धृत्य किञ्चिद्दत्त्वा तेन जलेन   
मूलमन्त्रेण सर्वाणि पात्राणि होमद्रव्याणि पूजाद्रव्याणि च   
प्रोक्षयेत् इति द्रव्यासादनं विधाय प्रोक्षणीयजलेनाग्निं   
परिषिच्यागर्भैश्चतुर्भिर्दर्भैः प्राचीदिशमारभ्य   
प्राच्यामुत्तराग्रैरीशानाद्याग्नेयान्तं परिस्तीर्य पुनर्दक्षिणस्यां   
प्रागग्रैः पूर्वपरिस्तरणमूलमग्रैराच्छादयन् पुनः   
पश्चिमायामुत्तराग्रैर्दक्षिणपरिस्तरणमूलं मूलेनाच्छादयन्   
पुनरुत्तरस्यां प्रागग्रैः पश्चिमपरिस्तरणाग्रं   
पूर्वपरिस्तरणग्रमग्रेण च परिस्तीर्य परिधित्रयमादाय सर्वतः   
स्थूलं पश्चिम उत्तराग्रं ततः कनिष्ठं दक्षिणे पूर्वाग्रं   
पश्चिमपरिधेर्मूलोपरि मूलं यथा भवति तथा पुनस्ततोऽपि   
कनिष्ठमुत्तरस्यां पूर्वाग्रं पश्चिमपरिधेरग्रोपरि मूलमिति   
कुण्डस्य मध्यमेखलोपरि परिस्तरणोपरि परिधित्रयं निक्षिपेत् । अथ   
पश्चिममेखलायां तु परिस्तरणपरिधिस्थापनं   
योनिनालोर्ध्वमेखलयोरन्तराले कार्यमिति । पश्चिमपरिधौ ॐ ब्रह्मणे   
नमः । दक्षिणपरिधौ ॐ विष्णवे नमः । उत्तरपरिधौ ॐ रुद्राय नमः   
। इति सम्पूज्य स्वेष्टदेवतादीक्षितं ब्राह्मणमाहूय कुण्डस्य   
दक्षिणे भागे कुशासने समुपवेश्य   
अमुकगोत्रोऽमुकशर्माहममुकगोत्रामुकवेदान्तर्गतामुकशाखा-  
ध्यायिनममुकशर्माणं ममेष्टदीक्षाङ्गभूतहोमकर्मणि   
कृताकृतावेक्षणाय ब्रह्मत्वेन त्वां वृणे इति   
वस्त्रालङ्कारादिभिर्वृणुयात् । ततस्तं गन्धादिभिः सम्पूज्य   
ब्राह्मणालाभे कुशवटुं वा सम्पूज्य   
वह्निमन्त्रेणार्ध्यपाद्याद्याचमनीयमधुपर्कपात्राणि संस्थाप्य   
संस्कृत्य कुण्डमध्ये षट्कोणगर्भितकर्णिकं सकेसरं   
चतुर्द्वारयुक्तचतुरस्रत्रयवेष्टितमष्टदलकमलं  
  
प्। २६६)  
  
वह्नेः पूजापीठं विभाव्य तत्र प्रागुक्तविधिना   
मण्डुकादिपरतत्त्वान्तं योगपीठं समभ्यर्च्य अष्टदलकेसरेषु   
स्वाग्रादिप्रादक्षिण्येन पीतायै नमः श्वेतायै० अरुणायै० कृष्णायै०   
धूम्रायै० तीव्रायै० विस्फुलिङ्गिन्यै० रुचिरायै० ज्वालिन्यै० नमः इति   
मध्यान्तं नवशक्तीः सम्पूज्य रं सर्वशक्तिकमलासनाय नमः   
इति समस्तं पीठं सम्पूज्य तन्मध्ये वह्निं  
  
करैर्वरस्वस्तिकशक्त्यभीतीर्दधानमम्भोजगतं त्रिनेत्रम् ।  
सिन्दूरवर्णं तपनीयभूषं वह्निं जटाभूषितमौलिमीडे ॥ १ ॥  
  
इति ध्यात्वा सप्तजिह्वामुद्रां प्रदर्श्य ॐ वैश्वानर जातवेद   
लोहिताक्ष सर्वकर्माणि साधय स्वाहा अग्नये नमः इत्यग्निं त्रिः   
पुष्पाञ्जलिना सम्पूज्य पुनर्वह्निमन्त्रमुच्चार्याग्नये एतदासनं   
नमः एवमग्ने एष ते अर्धः स्वाहा एतत्ते पाद्यं नमः एतत्ते   
आचमनीयं स्वधा एष ते मधुपर्कः स्वधा एतत्ते पुनराचमनीयं   
स्वधा एतत्ते स्नानं नमः इति   
पुरश्चरणमुखमूर्धादिवसर्वाङ्गोद्देशेन मेखलाया बहिः   
पात्रान्तरे अर्घ्यपाद्यादिस्नानान्तां वह्नेस्तत्तदङ्गभावनां   
परिकल्प्य पुनराचमनीयं दत्त्वा वह्नावेव वस्त्रं दत्त्वा   
पुनराचमनीयं दत्त्वा यज्ञोपवीतं निवेद्य बहिः पुनराचमनीयं   
दत्त्वा गन्धपुष्पे वह्नावेव निवेदयेत् इति   
वह्निमन्त्रेणासनादिपुष्पान्तानुपचारानुपचर्य षट्कोणेषु   
देवाग्रादिकोणमारभ्य मध्यान्तं सरयूं हिरण्यायै नमः ।   
षरयूं कनकायै नमः । शरयूं रक्तायै नमः । वरयूं   
कृष्णायै नमः । लरयूं प्रभायै नमः । ररयूम् अतिरक्तायै   
नमः । यरयूं बहुरूपायै नमः इति सम्पूज्य अष्टदलकेसरेषु   
अग्नीशासुरवायव्यदेवताग्रतदादिचतुर्दिक्षु ॐ सहस्रार्चिषे हृदयाय   
नमः । ॐ स्वस्तिपूर्णाय शिरसे स्वाहा नमः । ॐ उत्तिष्ठपुरुषाय   
शिखायै वषट् नमः । ॐ धूमव्यापिने कवचाय हुं नमः ।   
सप्तजिह्वाय नेत्रत्रयाय वौषट् नमः । ॐ धनुर्धरायास्त्राय फट्   
नमः । इति षडङ्गानि सम्पूज्य अष्टदलेषु देवाग्रादिप्रादक्षिण्येन ॐ   
अग्नये जातवेदसे नमः । एवम् अग्नये सप्तजिह्वाय० अग्नये   
हव्यवाहनाय० अग्नयेऽश्वोदरजाय० अग्नये वैश्वानराय० अग्नये   
कौमारतेजसे अग्नये विश्वमुखाय० अग्नये देवमुखाय नमः इति   
प्रादक्षिण्येनाष्टमूर्तीः सम्पूज्य तद्बहिश्चतुरस्रे इन्द्रादीन्   
सायुधान् सम्पूज्य पुनर्वह्निमन्त्रेण वह्निं सम्पूज्य धूपदीपादि   
दत्त्वा नैवेद्यमुत्सृज्याग्नौ प्रक्षिप्य प्राग्वदाचमनीयं दत्त्वा ततः   
स्रुक्स्रुवौ प्राञ्चावधोमुखावग्नौ सन्ताप्य तयोरग्रं   
कुशाग्रैर्मध्यं मध्यैर्मूलं मूलैरिति त्रिः सम्मृज्याग्नौ तान्   
प्रक्षिप्य स्रुक्स्रुवौ स्वदक्षिणभागे कुशास्तरे निधाय   
आज्यस्थालीमादायास्त्रमन्त्रेण प्रक्षाल्य स्वपुरतः कुशास्तरे   
निधाय तदुपर्युत्तराग्रं प्रादेशमात्रं मध्ये ब्रह्मग्रन्थियुतं   
कुशद्वयरूपं पवित्रं निधाय पात्रान्तरस्थं शुद्धं गोघृतं   
दुर्गन्धादिदूषणरहितं वीक्षणादिचतुःसंस्कारैः संस्कृतं   
वमिति धेनुमुद्रयामृतीकृतं   
मूलेनाष्टधाभिमन्त्रितमाज्यस्थाल्यां निक्षिप्य   
कुण्डादङ्गारानुद्धृत्य मेखलाया बहिर्भूमौ वायव्यकोणे   
निक्षिप्य तेष्वाज्यस्थालीं हृन्मन्त्रेण निधाय कुशद्वयं प्रज्वाल्य   
हृन्मन्त्रेणाज्ये निक्षिप्य शेषमग्नौ निक्षिप्य पुनर्दर्भद्वयं   
प्रज्वाल्य कवचमन्त्रेणाज्यस्थालीमभितः परिभ्राम्य   
दग्धशेषमग्नौ निक्षिप्य पुनः कुशान् प्रज्वाल्य हृन्मन्त्रेणाज्ये   
प्रदर्श्य दग्धशेषमग्नौ निक्षिप्य आज्यस्थालीमुद्धृत्य   
प्रादक्षिण्येन कुण्डं परितो भ्रामयन् आनीय स्वपुरतः कुशास्तरे   
निधाय बाह्यस्थानङ्गारान् कुण्डमध्ये निक्षिप्य अपः   
संस्पृश्याङ्गुष्ठानामिकाभ्यां करद्वयेन पवित्रं मूलाग्रे   
धृत्वा मन्त्रमुच्चरन् पवित्रमध्येन घृतमुत्पूय हृन्मन्त्रमुच्चरन्   
तथैव पवित्रमध्येन स्वाभिमुखं घृतं त्रिः सम्प्लाव्य   
तत्पवित्रमाज्यस्थाल्यां प्रागग्रं मध्ये निवेश्य भागद्वयं   
कृत्वा दक्षिणभागं शुक्लपक्षं वामभागं कृष्णपक्षं   
परिकल्प्य पुनस्तथैव वामभागे इडां दक्षिणभागे पिङ्गलां   
मध्ये सुषुम्नामिति नाडीत्रयं सञ्चिन्त्य स्रुवेण दक्षिणभागात्   
हृन्मन्त्रेणाज्यमादाय अग्नये स्वाहा इति वह्नेर्दक्षिणनेत्रे हुत्वा   
अग्नये इदं न मम इत्युद्देशत्यागं विधाय पुनर्हृन्मन्त्रेण   
वामभागादाज्यं गृहीत्वा सोमाय स्वाहा इति वह्नेर्वामनेत्रे हुत्वा   
सोमाय इदं न मम इत्युद्देशत्यागं विधाय पुनर्हृदयमन्त्रेण   
मध्यादाज्यं गृहीत्वा ॐ अग्नीषोमाभ्यां स्वाहा इति   
वह्नेर्ललाटलोचने हुत्वा इदमग्नीषोमाभ्यां न मम   
इत्युद्देशत्यागं कृत्वा पुनर्दक्षिणभागाद्धृदाज्यं गृहीत्वा   
अग्नये स्विष्टकृते स्वाहा इति वह्नेर्वक्त्रे हुत्वा अग्नये स्विष्टकृते इदं न   
मम इत्युद्देशत्यागं विधाय ॐ भूः स्वाहा आग्नये इदं न मम ॐ   
भूवः स्वाहा वायवे इदं न मम ॐ स्वः स्वाहा  
  
प्। २६७)  
  
सूर्याय इदं न मम ॐ भूर्भुवःस्वः स्वाहा प्रजापतये इदं न   
मम ॐ वैस्वानर जातवेद इहावह लोहिताक्ष सर्वकर्माणि साध्य   
स्वाहा इति वह्निमन्त्रेण वारत्रयं हुत्वा अग्नये इदं न मम   
इत्युद्देशत्यागं कृत्वा ॐ अग्नेर्गर्भाधानं सम्पादयामि स्वाहा   
एवं पुंसवनं सीमन्तोन्नयनम् इति प्रतिकर्माज्याहुत्यष्टकं हुत्वा   
वागीश्वराज्जातं वह्निं प्रागुक्तरूपं ध्यायन् अग्नेर्जातकर्म०   
इत्यष्टावाज्याहुतीर्हुत्वा वह्नेर्नालच्छेदं कृत्वा सूतकं संशोध्य   
वह्नेर्नामकरणं सं० इत्यष्टावाज्याहुतीर्हुत्वा शिवाग्निरिति तस्य   
नाम कृत्वा ॐ वह्नेरुपनिष्क्रमणं सं० अग्नेरन्नप्राशनं स०   
अग्नेश्चौलं सं० अग्नेरुपनयनं सं० अग्नेर्महानाम्न्यं सं०   
अग्नेर्महाव्रतं सं० अग्नेरौपनिषदं सं० अग्नेर्गोदानं सं०   
अग्नेः समावर्तनं सं० अग्नेरुद्वाहं सम्पादयामि स्वाहा इति   
प्रतिकर्माष्टावाज्याहुतीर्हुत्वा वह्नेर्गर्भाधानाद्युद्वाहान्तान्   
संस्कारान् विधाय वह्नेः पितरौ देवदेव्यौ प्राग्वत् सम्पूज्य विसृज्य   
मूलाग्रेषु घृतसंसिक्ताः पञ्चसमिधस्तूष्णीमेकदेवाञ्जलिना   
वह्नौ समर्प्यं ॐ सरयूं हिरण्यायै स्वाहा एवं षरयूं   
कनकायै।० शरयूं रक्तायै० वरयूं कृष्णायै० लरयूं   
सुप्रभायै० ररयूम् अतिरक्तायै० यरयूं बहुरूपायै० । ॐ   
सहस्रार्चिषे हृदयाय स्वाहा एवं स्वस्तिपूर्णाय शिरसे०   
उत्तिष्ठपुरुषाय शिखायै० धूमव्यापिने कवचाय० सप्तजिह्वाय   
नेत्रत्रयाय० धनुर्द्धराय अस्त्राय० । ॐ अग्नये जातवेदसे स्वाहा एवम्   
अग्नये सप्तजिह्वाय० अग्नये हव्यवाहनाय० अग्नये अश्वोदराय० अग्नये   
वैश्वानराय० अग्नये कौमारतेजसे० अग्नये विश्वमुखाय० अग्नये   
देवमुखाय० इति जिह्वाङ्गमूर्तिमन्त्रैरेकैकामाहुतिं दत्त्वा ॐ लम्   
इन्द्राय स्वाहा इन्द्राय इदं न मम एवम् अग्नये० यमाय० निर्-ऋतये०   
वरुणाय० वायवे० कुवेराय० ईशानाय० ब्रह्मणे० अनन्ताय० वज्राय०   
शक्तये० दण्डाय० खड्गाय० पाशाय० अङ्कुशाय० गदायै०   
शूलाय० पद्माय० चक्राय० । एवं तत्तन्नामभिरेकैकामाहुतिं   
हुत्वा सर्वत्र तत्तन्नामोद्देशत्यागं कुर्यात् । ततः स्रुवेणाज्यमादाय   
चतुर्वारं निक्षिप्याधोमुखं स्रुचो मुखे निधायोत्थाय   
प्रागुक्तवह्निमन्त्रमुच्चार्य स्वाहास्थाने वौषडित्यग्नौ तिष्ठन् स्रुचा   
हुत्वोपविश्य ॐ स्वाहा ॐ श्रीं स्वाहा ॐ श्री ह्रीं स्वाहा ॐ श्रीं   
ह्रीं क्लीं स्वाहा ॐ श्रींह्रीङ्क्लीङ्ग्लौं स्वाहा ॐ   
श्रींह्रीङ्क्लीङ्ग्लौङ्गं स्वाहा ॐ श्रींह्रीङ्क्लीङ्ग्लौङ्गं   
गणपतये स्वाहा ॐ श्रींह्रीङ्क्लीङ्ग्लौङ्गं गणपतये वरवरद   
स्वाहा ॐ श्रींह्रीङ्क्लीङ्ग्लौङ्गं गणपतये वरवरद सर्वजनं मे   
स्वाहा ॐ श्रींह्रीङ्क्लीङ्ग्लौङ्गं गणपतये वरवरद सर्वजनं मे   
वशमानय स्वाहा इति दशधा विभक्तेन महागणपतिमन्त्रेण   
दशाहुतीर्हुत्वा ॐ श्रींह्रीङ्क्लीङ्ग्लौङ्गं गणपतये वरवरद   
सर्वजनं मे वशमानय स्वाहा इति समस्तव्यस्तमन्त्रेण चतस्र   
आज्याहुतीर्जुहुयात् । इत्यग्निस्थापनविधिः ॥  
  
इत्थग्निस्थापनं विधाय नूतनताम्रादिपात्रमस्त्रमन्त्रेण   
प्राक्षल्य तत्र मूलमन्त्रेणाष्टधाभिमन्त्रितांस्तण्डुलान्   
पञ्चदशप्रसृतिमितान् त्रिःप्रक्षालितानस्त्रमन्त्रं जपन्निक्षिप्य तत्र   
गोदुग्धं वाष्पं यावत्तावत् पक्वं भवति तावन्निक्षिप्य   
प्रक्षालितेन पात्रेण कवचमन्त्रमुच्चरन् तत्पात्रवदनं पिधाय   
यदा तद्दुग्धं वाष्पवशादुपर्यायाति तदा मेक्षणेन   
प्रदक्षिणमूर्ध्वमवघट्टयन् मूलमन्त्रं स्मरन् प्राङ्मुखो   
गुरुश्चरुं पचित्वा शृते तस्मिन् मूलमन्त्रेणाज्यं स्रुवेण निक्षिप्य   
कवचमन्त्रेण तत्पात्रमवतार्य अस्त्रमन्त्रेणाभिमन्त्रितं कुशास्तरे   
चरुं निक्षिप्य त्रिधा विभज्यैकं भाग देवाय कुम्भस्थाय निवेद्य   
मण्डपपरितः पुर्वमङ्कुरार्पणकर्मणि कृताङ्कुरभाजनानि   
निक्षिप्य घृतपूर्णान् पिष्टमयदीपांश्च निधाय कुण्डसमीपं   
गत्वा स्वासने समुपविश्य तत्र वक्ष्यमाणविधिना   
मूलमन्त्रेणार्घ्यादिपात्रस्थापनं विधाय कुण्डमध्ये   
वह्नेर्मुखे पूजाचक्रं विभाव्य तत्र वक्ष्यमाणविधिना   
मण्डूकादिपीठमन्वन्तं सम्पूज्य तत्र देवतामावाह्य   
वक्ष्यमाणविधिना साङ्गं सावरणं सर्वोपचारैः पूजयेत् ।   
अत्रर्घ्यादिस्नानान्तमग्निपूजावदेव कुण्डाद्बहिः पात्रान्तरे   
देवमुद्दिश्य कल्पयेत् । अन्यत्सर्वं कुण्डमध्ये एव कल्पयेत् । ततो   
मूलमन्त्रेण वह्निदेवतयोर्वक्त्रैकाकरणार्थं   
पञ्चविंशत्याज्याहुतीर्हुत्वा स्वात्माग्निदेवतानामैक्यं विभावयन्   
मूलेन नाडीसन्धानार्थमेकादशवारं घृतैर्हुत्वा   
षडङ्गावरणदेवतानामेकैकामाहुतिं हुत्वा   
प्राङ्निर्मितचरोस्तृतीयांशं नवधा विभज्यैकांशेन मूलेन   
पञ्चविंशतिधा हुत्वा प्रागादिदिक्स्थकुण्डेषु ऋत्विग्भिः   
प्रागुक्तविधिनाष्टादशसंस्कारैः संस्कृतेषु गुरुः   
स्वकुण्डादग्निमुद्धृत्योद्धृत्य निक्षिपेत् । ऋत्विजश्च स्वस्वकुण्डे वह्निं   
प्रागुक्तविधिना प्रज्वाल्योपस्थाय   
परिषेचनपरिस्तरणपरिधिप्रक्षेणपूजादिभिः सम्यक्परितोष्य समिद्धे   
तस्मिन्  
  
प्। २६८  
  
स्वेष्टदेवतानित्यपूजोक्तविधिना देवमावाह्य ताम्बूलान्तैरुपचारैः   
सम्यक् सम्पूज्य वक्त्रैकीकरणनाडीसन्धानाङ्गावरणहोमान्ते   
मूलमन्त्रेण गुरुणा विभज्य दत्तेन घृतमिश्रेण पायसेन   
पञ्चविंशतिधा स्वस्वकुण्डे जुहुयुः ॥  
  
अथ गुरुः सर्वतोभद्रमण्डलस्य पूर्वादिवीथीचतुष्टये   
मेषादिराशिस्थानेषु प्राच्यां मेषवृषौ आग्नेय्यां मिथुनं   
दक्षिणे कर्कटसिंहौ नैर्-ऋते कन्यां पश्चिमे तुलावृश्चिकौ वायव्ये   
धनुः उत्तरे मकरकुम्भौ ईशाने मीनः इति विभक्तेषु राशिस्थानेषु   
राश्यधिनाथेभ्यो ग्रहेभ्यो नक्षत्रेभ्यः करणेभ्यश्च हुतशेषेण   
पायसेन बलिं दद्यात् । यथा मेषवृश्चिकस्थानयोः   
कङ्खङ्गङ्घङ्ङं मेषवृश्चिकराश्यधिपतये मङ्गलाय एष   
गन्धपुष्पाङ्कुशः पायसबलिर्नमः । एवं चं ५   
वृषतुलाराश्यधिपतये शुक्राय एष० । टं ५   
मिथुनकन्याराश्यधिपतये बुधाय एष० । यं १०   
कर्कटराश्यधिपतये सोमाय एष० । अं १६ सिंहराश्यधिपतये   
सूर्याय एष० । तं ५ धनुर्मीनाधिपतये गुरवे एष० । पं ५   
मकरकुम्भाधिपतये शनैश्चराय एष गन्धपुष्पाक्षतयुक्तः   
पायसबलिर्नमः ॥ पुनः क्रमेण मेषादिस्थानेषु   
मेषराश्यंशभूताश्विनीभरणीकृत्तिकापादनक्षत्रदेवताभ्यो   
दिवानक्तञ्चरेभ्यः सर्वेभ्यो भूतेभ्यः एष गन्ध० इत्यादि प्राग्वत् ।   
एवं   
वृषराश्यंशभूतकृत्तिकापादत्रयरोहिणीमृगशिरोर्धनक्षत्र-  
देवताभ्यो० । मिथुनराश्यंशभूतमृगशिर-  
उत्तरार्धाद्रापुनर्वसुपादत्रयनक्षत्रदेवताभ्यो । एवमग्रेऽपि   
मन्त्रा ऊह्याः ॥ ततो मीनमेषयोरन्तराले ववकरणाय एष० इत्यादि ।   
एवं वृषमिथुनयोरन्तराले वालवाय एष० । मिथुनकर्कयोर्मध्ये   
कौलवाय० । सिंहकन्ययोर्मध्ये तैतिलाय० । कन्यातुलयोर्मध्ये गराय०   
। वृश्चिकधन्वोर्मध्ये वणिजे० । धनुर्मकरयोर्मध्ये विष्टये एष   
गन्धाक्षतपुष्पयुतपायसबलिर्नमः इति बलिं दद्यात् । अत्र   
राशिद्वयाधिपतीनां राशिद्वयस्थानेऽपि बलिर्देयः इति सम्प्रदायः ॥   
ततो गुरुः कुम्भस्थाय देवायोत्तरापोशानादिनीराजनान्तं   
वक्ष्यमाणविधिना कृत्वा स्तुत्वा प्रणम्य क्षमापयेत् : ततस्तृतीयं   
भागं शिष्येण सह गुरुर्भुक्त्वा स्वयमाचान्तः स्वाचान्ताय   
शिष्याय षडङ्गन्यासयोगेन सकलीकृताय प्रादेशमात्रं   
यथोक्तहृन्मन्त्रेणाष्टधाभिमन्त्रितं दन्तकाष्ठं दद्यात् ।   
शिष्योऽपि तेन दन्तधावनं विधाय दन्तकाष्ठं प्रक्षाल्य पुरतः   
परित्यज्याचम्य गुरोः समीपं गच्छेत् । ततो गुरुः शिष्यं   
शिखाबन्धनेन मूलमन्त्राभिमन्त्रितेन संरक्ष्य तेन सार्धं   
वेद्यां कुशास्तरणे तस्यां रात्रौ शयनं कुर्यादित्यधिवासः ॥  
  
अत्र प्राक्प्रोक्तविधिनोर्ध्वाम्नायाद्याम्नायदेवतानां दीक्षायां   
तत्तन्मन्त्रहोमस्तत्तद्देवतापूजनक्रम ऋत्विग्भिर्विधेयः ।   
नवग्रहपूजा तु आगमोक्तैर्वैदिकमन्त्रैर्वा विधेया   
ईशानकोणवेद्यां पृथगेवेति सम्प्रदायः ।   
पञ्चपषट्कूटविद्याभ्यां शोधितं बहुवासरैः इति क्रमे   
प्रोक्तक्रमेणैव दीक्षाप्रयोगक्रमः साधीयान्   
तत्राङ्गत्वेनान्यमन्त्राकथनात् ।   
षड्दर्शनाङ्गभूतप्रधानविद्यादीक्षाविधौ तु   
षड्दर्शनेष्वङ्गत्वेन ये ये मन्त्रा   
अभिहितास्तद्रीत्यैवर्त्विक्सामयिकैर्होमजपपूजादयो विधेयाः ॥   
गुरुणापि तथैव सङ्गोपाङ्गपूर्णरूपेणोपदेशः कार्यः ।   
पूर्णाभिषेकविधिमग्रे तत्प्रकरणे वक्ष्यामः ॥   
वैदिकदर्शनप्राधान्येन यत्रोपदेशस्तत्र श्रुतिस्मृत्युक्तविधिनैव   
विशेषो बोद्धव्यः अन्यत्साम्यम् ॥  
  
अथ वैदिकदर्शनदीक्षाया आदौ   
गणाधिपपूजादिमण्डपपूजाप्रयोगः । तत्रादौ गणेशपूजा :   
यजमान् आसनोपर्य्युपविश्याचम्य प्राणायामत्रयं कृत्वा   
कुशाक्षतान् हस्ते गृहीत्वा सङ्कल्पं कुर्यात् । तद्यथा :   
अद्येत्यादिमासपक्षाद्युल्लेखानन्तरं   
करिष्यमाणामुकदेवतामन्त्रदीक्षाकर्ंअणि प्रत्यूहशान्तये   
गणपतिपूजनमहं करिष्ये इति सङ्कल्प्यावाहनादिषोडशोपचारैः   
गणानां त्वा इति मन्त्रेण गणपतिं सम्पूज्य बद्धाञ्जलिः   
प्रार्थयेत् ।  
  
वक्रतुण्ड महाकाय सूर्यकोटिसमप्रभ ।  
अविघ्नं कुरु मे देव सर्वकार्येषु सर्वदा ॥ १ ॥  
  
पूजा सम्पूर्णतां यातु वाचयित्वा विसर्जयेत् ।  
  
इति ॥ ततः पीठेऽक्षतपुञ्जेषु गौर्यादिषोडशमातृका   
ब्राह्म्यादिसप्तमातृकाश्च पूजयेत् । तास्तु -  
  
गौरी पद्मा मेधा सावित्री विजया जया ।  
देवसेना स्वधा स्वाहा मातरो लोकमातरः ॥ १ ॥  
  
धृतिस्तुष्टिस्तथा पुष्टिरात्मनः कुलदेवता ।  
ब्राह्मी माहेश्वरी चैव कौमारी वैष्णवी तथा ॥ २ ॥  
  
वाराही च तथेन्द्राणी चामुण्डा सप्तमातरः ।  
  
प्। २६९)  
  
इति । पूजाप्रकारस्तुः : पूजोपकरणान्युपकल्प्य प्राङ्मुख उपविश्य   
कुशयवतिलान्यादय अद्येहेत्यादि०   
करिष्यमाणमन्त्रदीक्षाङ्गभूततया गौर्यादिषोडशमातृपूजनं   
ब्राह्मयादिसप्तमातृपूजनं च करिष्ये इति सङ्कल्प्य अक्षतैः ॐ   
भूर्भुवःस्वः गौरीहागच्छ इह तिष्ठेत्यावाह्य   
स्वशाखोक्तमन्त्रेण प्रतिष्ठाप्य गौर्यै नमः   
इदमासनमित्यादिरीत्या पदार्थानुसमयेन सर्वाः   
प्रत्येकमुत्तरसंस्थाः पूज्याः । एवं ब्राह्म्याद्या अपि । यदा तु   
मातॄणां गणदेवतात्वं तदा प्रत्येकं नाम गृहीत्वा   
गौर्यादिभ्य इति चोक्त्वा युगपत्पूजयेत् एवं ब्राह्म्याद्या अपि । ततः   
स्वाचारतो वसोः पवित्रमसीति कुण्ड्यलग्नाः पञ्च सप्त वा घृतेन   
धाराः कुर्यात् । तत्पूजनमपि केचिदाहुः । ततः शान्तिपाठः । ततो   
यथाचारं वृद्धिश्राद्धं सङ्कल्पपूर्वकं स्वशाखोक्तं कुर्यात्   
। ततः पुण्याहवाचनम् : तच्चावनिकृतजानुमण्डल इत्यादि पुण्याहं   
भवन्तो ब्रुवन्त्विति त्रीन् ब्राह्मणान् श्रावयेत् । ते च पुण्याहमिति त्रिः   
प्रतिब्रूयुः । ॐ स्वस्ति भवन्तो ब्रुवन्त्विति त्रिः । ॐ स्वस्ति इति त्रिः प्रतिवचनम् ।   
ॐ ऋद्धिं भवन्तो ब्रुवन्त्विति त्रिः । ॐ ऋध्वतामिति त्रिः प्रतिवचनम् । ततो   
मण्डपाद्बहिः पश्चिमदेशे उपलिप्ते यजमानः प्राङ्मुख   
उपविश्याचम्य प्राणानायम्य अद्येहेत्यादि   
अमुकदेवतामन्त्रदीक्षाकर्म कर्तुमाचार्यर्त्विजां वरणमहं   
करिष्ये इति सङ्कल्प्य आचार्यमुदङ्मुखमुपवेश्य   
सिताम्बरहेमकुण्डलसूत्रकेयूरकण्ठाभरणाभिरामं कृत्वा   
बद्धाञ्जलिः दीक्षादाने त्वं मे गुरुर्भव इति प्रार्थ्य भवानि इति   
तेनोवते   
अमुकप्रवरान्वितामुकगोत्रममुकवेदान्तर्गतामुकशाखाध्यायिन-  
ममुकशर्माणममुकप्रवरान्वितामुकगात्रोऽमुकशर्माहम्   
एभिर्गन्धपुष्पाक्षतताम्बूलहेमाभरणाङ्गुलीयकवासोभिरमुक-  
मन्त्रदीक्षादाने गुरुत्वेन त्वां वृणे । वृतोऽस्मीति स वदेत् । एवं   
पूर्वकुण्डे गायत्रीहोमार्थमेकमाग्नेयदक्षिणनैर्-  
ऋतपश्चिमवायव्यसौम्येशानकुण्डेषु होमार्थं सप्त ब्राह्मणान्   
एवं नव ब्राह्मणान् वृणुयात् । ततः पूर्वद्वारपालनार्थं   
द्वावृग्वेदिनौ दक्षिणद्वारपालनार्थं द्वौ यजुर्वेदिनौ   
पश्चिमद्वारपालनार्थं द्वौ सामगौ उत्तरद्वारपालनार्थं   
द्वावथर्वाणौ एवमष्टौ पृथक् पृथग्वृणुयात् । वरणवाक्यं   
प्राग्वदेव । एवं पुस्तकाचार्यं वृणुयात् । अत्र द्वारपालकास्तु   
सर्वदर्शनसाधारणाः । ततः शुक्लाम्बरधरः   
शुक्लमाल्यानुलेपनः सपत्नीकः सशिष्यर्त्विक् आचार्यो मङ्गलघोषे   
जायमाने सम्पूर्णकलशहस्तो भद्रं कर्णेभिः इत्यादिमन्त्रघोषण   
मण्डपं प्रदक्षिणीकृत्य पश्चिमद्वारेण प्रविश्य मण्डपान्तः   
पश्चिम देशे उपविश्याचम्य प्राणानायम्य देशकालौ स्मृत्वा   
करिष्यमाणदीक्षादानाङ्गतया अद्य   
गणेशपूजामण्डपदेवतास्थापनादि करिष्ये इति सङ्कल्प्य   
षोडशोपचारैर्गणेशं प्रपूज्य गौरसर्षपान् सर्वतो   
मण्डपान्तर्विकिरेत् । तत्र मन्त्रा रक्षोघ्नाः :  
  
यदत्र संश्रितं भूतं स्थानमाश्रित्य सर्वदा ।  
स्थानं त्यक्त्वा तु तत्सर्वं यत्रस्थं तत्र गच्छतु ॥ १ ॥  
  
अपक्रामन्तु भूतानि पिशाचाः सर्वतो दिशम् ।  
सर्वेषामविरोधेन ब्रह्मकर्म समारभे ॥ २ ॥  
  
इति पञ्चगव्येन कुशैः सर्वत्र सर्वतः प्रोक्षयेत् शुचि वो हव्येति आपो हि   
ष्ठे ति ऋचा । ततः कृताञ्जलिः स्वस्त्ययनं तार्क्ष्यमिति मन्त्रद्वयं   
जपेत् । ततः पूर्वस्यां दिशि मण्डपद्वाराद्बहिर्हस्तमात्रे   
वटतोरणमाश्वत्थं वा सुदृढनामकं सुशोभननामकं वा   
शङ्खाङ्कितम् अग्निमीले पुरोहितमिति निधाय नाम्ना सम्पूज्य   
चन्दनादिचर्चितं कृत्वा राहुं बृहस्पतिं तत्र न्यसेत् । तत्रैकः   
कलशः स्थाप्यः । तत्र मन्त्राः - महीद्यौरिति भूमिं स्पृशन्   
प्रार्थ्य ओषधयः समिति यवान् क्षिप्त्वा आकलशेष्विति आजिघ्र कलशमिति   
वा कलशं निधाय इमं मे गङ्गे इति जलेनापूर्य गन्धद्वाराम् इति   
गन्धं या ओषधीरिति सर्वौषधीः ओषधयः समिति यवान्   
काण्डात्काण्डादिति दूर्वाः अश्वत्थे वो इति पञ्चपल्लवान् श्योना   
पृथिवि इति पञ्च मृदः याः फलिनी रिति फलम् श हि रत्नानीति पञ्च   
रत्नानि हिरण्यरूपमिति हिरण्यं क्षिप्त्वा युवा सुवासा इति वस्त्रेण   
रक्तसूत्रेण च मुखे वेष्टयेत् । पूर्णा दवीत्युपरि   
धान्यपूर्णशरावं निधाय तत्र ध्रुवमावाह्य पूजयेत् ॥ ततो   
दक्षिणे औदुम्बरं वा सुभद्रं विकटं वा चक्राङ्कितं तोरणम्   
इषे त्वोर्जे त्वा इति निधाय नाम्ना पूर्ववत् सम्पूज्य चन्दनादिचर्चितं   
कृत्वा सूर्यमङ्गारकं च न्यसेत् । ततः पूर्ववत् कलशं स्थापयित्वा   
तत्र धरामावाह्य पूजयेत् ॥ ततः पश्चिमे प्लाक्षमौदुम्बरं वा   
सुहोत्रं सुप्रभं पद्माङ्कितं तोरणं शन्नो देवीरिति निधाय   
नाम्ना पूर्ववत् सम्पूज्य चन्दनादिचर्चितं कृत्वा शुक्रं बुधं च   
तत्र न्यसेत् । पूर्ववत् कलशं निधाय वाक्पतिमावाह्य पूजयेत् ॥ तत   
उत्तरे वाटमाश्वत्थं पालाशं वा पूर्णसुकर्मं सुभीमं वा   
गदाङ्कितं तोरणम् अग्न आयाहि इति निधाय नाम्ना सम्पूज्य   
चन्दनादिचर्चितं कृत्वा सोमकेतुशनींस्तत्र न्यसेत् । ततः पूर्ववत्   
कलशं निधाय तत्र विघ्नेशमावाह्य पूजयेत् ॥ ततः पुनः   
पूर्वद्वारे द्वारशाखाद्वये कलशद्वयं दध्यक्षतभूषितं   
पूर्ववन्मन्त्रैः स्थापयेत् । प्रतिकलशं मन्त्रावृत्तिः ।   
ऐरावतकलशद्वयं न्यस्य पूजयेत् । तत्र ऋग्वेदिनौ ऋत्विजौ ।  
  
ऋग्वेदः पद्मपत्राक्षो गायत्र्यः सोमदेवता ।  
अत्रिगोत्रस्तु विप्रेन्द्र शान्तिपाठं मखे कुरु ॥ १ ॥  
  
इति प्रार्थ्य प्रत्येकमग्निमीले इति गन्धादिना पूजयेत् । ततः  
  
एह्येहि सर्वामरसिद्धसाध्यैरभिष्टुतो वज्रधरामरेश ।  
संवीज्यमानोऽप्सरसां गणेन रक्षाध्वरं नो भगवन् नमस्ते ॥ १ ॥  
  
भो इन्द्रेहागच्छेह तिष्ठेति इन्द्रं साङ्ग सपरिवारं सायुधं   
सशक्तिकं द्वारकलशे आवाह्य तत्र त्रातारमिन्द्र मितीन्द्रं सम्पूज्य   
आशुः शिशान इति पीताम् एताकां पीतं च ध्वजद्वयमपि   
पञ्चहस्तदण्डमुच्छ्रयेत् । इन्द्रं वो विश्वतस्परि इति वा मन्त्रः । तत्र   
सहस्राक्षं मत्तैरावणस्थितं पीतकिरीटकुण्डलधरं   
दक्षिणवामकरस्थवज्रोत्पलमिन्द्रं ध्यात्वा  
  
इन्द्रः सुरपतिः श्रेष्ठो वज्रहस्तो महाबलः ।  
शतयज्ञाधिपो देवस्तस्मै नित्यं नमोनमः ॥ १ ॥  
  
इति नत्वा इन्द्राय साङ्गाय सपरिवाराय सायुधाय सशक्तिकायैतं   
माष (भक्त) बलिं समर्पयामि इति बलिं दद्यात् ॥ तत आचम्याग्नेये   
गत्वा पूर्ववत् कलशं निधाय तत्र पुण्डरीकं पूजयित्वाऽमृतं च   
प्रपूज्य  
  
एह्येहि वैश्वानरहव्यवाह मुनिप्रवीरैरभितोऽभिजुष्ट ।  
तेजोवता लोकगणेन सार्धं ममाध्वरं पाहि कवे नमस्ते ॥ १ ॥  
  
भो अग्ने इहागच्छेह तिष्ठेति साङ्गं सपरिवारं सायुधं   
सशक्तिमग्निं कलशे आवाह्य त्वन्नो अग्ने इत्यग्निं गन्धादिना प्रपूज्य   
अग्निं दूतमिति रक्तां पताकां रक्तध्वजं   
पञ्चहस्तदण्डमुच्छ्रयेत् । ततः छागस्थं रक्तं   
दक्षिणवामकरधृतरक्तकमण्डलुं यज्ञोपवीतिनमग्निं ध्यात्वा  
  
आग्नेयः पुरुषो रक्तः सर्वदेवमयोऽव्ययः ।  
धूम्रकेतुरजोऽध्यक्षस्तस्मै नित्यं नमोनमः ॥ १ ॥  
  
इति नत्वा साङ्गायेत्यादिकमुक्त्वा अग्नये एतं माषभक्तवलिं   
समर्पयामि इति बलिं दद्यात् ॥  
तत आचम्य दक्षिणे गत्वा प्रतिद्वारशाखं पूर्ववत् कलशद्वयं   
संस्थाप्य वामनगजं तत्र न्यस्य पूजयेत् । ततो यजुर्वेदविदावृत्विजौ  
  
कातराक्षो यजुर्वेदस्त्रैष्टुभो विष्णुदैवतः ।  
काश्यपेयस्तु विप्रेन्द्र शान्तिपाठं मखे कुरु ॥ १ ॥  
  
इति प्रत्येकं प्रार्थ्य गन्धादिना इषे त्वोर्जे त्वा इति पूजयेत् । ततः  
  
एह्यहि वैवस्वत् धर्मराज सर्वामरैरर्चित धर्ममूर्ते ।  
शुभाशुभानन्दशुचामधीश शिवाय नः पाहि मखं नमस्ते ॥ १ ॥  
  
भो यमेहागच्छेह तिष्ठेति साङ्गादिविशिष्टं मयमावाह्य यमाय   
सोममिति गन्धादिभिः पूजयित्वा कृष्णां पताकां कृष्णं च   
ध्वजं पञ्चहस्तायतं दण्डम् आयं गौरित्युच्छ्रयेत् । ततो   
महिषारूढं धृतदण्डपाशदक्षिणवामकरद्वयं   
कृष्णाञ्जनचयनिभमग्निसमनयनं यमं ध्यात्वा  
  
महामहिषमारूढं दण्डहस्तं महाबलम् ।  
आवाहयामि यज्ञेऽस्मिन् पूजा मे प्रतिगृह्यताम् ॥ १ ॥  
  
इति नत्वा साङ्गायेत्यादि यमायैतं माषभक्तबलिं समर्पयामि इति   
बलिं दद्यात् ॥  
ततः आचम्य नैर्-ऋत्यां पूर्ववत् कलशं स्थापयित्वा कुमुदगजं   
दुर्जयं च पूजयित्वा  
  
प्। २७१) एह्येहि रक्षोगणनायकस्त्वं विशालवेतालपिशाचसङ्घैः ।  
ममाध्वरं पाहि पिशाचनाय लोकेश्वरस्त्वं भगवन् नमस्ते ॥ १ ॥  
  
भो निर्-ऋते इहागच्छेह तिष्ठेति साङ्गादिविशिष्टमावाह्य मो षु ण इति   
असुन्वन्तमिति वा निर्-ऋतिं गन्धादिभिः पूजयित्वा नीलां पताकां   
ध्वजं च पञ्चहस्तदण्डं मा षु ण इत्युच्छ्रयेत् । ततो नरारूढं   
खड्गहस्तं नीलवर्णं नीलाभरणं निर्-ऋतिं ध्यात्वा  
  
नरारूढं महाकायं खड्गहस्तं महाबलम् ।  
नीलं रक्षोगणैर्जुष्टं नीलाभरणभूषितम् ॥ १ ॥  
  
निर्-ऋतिं खड्गहस्तं च सर्वलोकैकनायकम् ।  
आवाहयामि यज्ञेऽस्मिन् पूजा मे प्रतिगृह्यताम् ॥ २ ॥  
  
इति नत्वा साङ्गायेत्यादि निर्-ऋतये एवं माषभक्तबलिं समर्पयामि इति   
बलिं दद्यात् ॥  
तत आचम्य पश्चिमद्वारे प्रतिशाखं कलशद्वयं पूर्ववत्   
स्थापयित्वा अञ्जनं दिग्गजं न्यस्य पूजयेत् । ततः   
सामवेदविदावृत्विजौ  
  
सामवेदस्तु पिङ्गाक्षो जागतः शक्रदैवतः ।  
भारद्वाजस्तु विप्रेन्द्र शान्तिपाठं मखे कुरु ॥ १ ॥  
  
इति प्रार्थ्य गन्धादिना अग्न आयाहि इति पूजयेत् । ततः  
  
एह्येहि यादोगणवारिधीनां गणेन पर्जन्य सहाप्सरोभिः ।  
विद्याधरेन्द्रामरगीयमान पाहि त्वमस्मान् भगवन् नमस्ते ॥ १ ॥  
  
भो वरुणेहागच्छेह तिष्ठेति साङ्गादिविशिष्टं वरुणमावाह्य तत्त्वा   
यामि इति गन्धादिभिः पूजयित्वा श्वेतां पताकां ध्वजं चम् इम   
मे वरुण इत्युच्छ्रवेत् । ततो मकरस्य पाशहस्तं शुक्लवर्णं   
किरीटधारिणं वरुणं व्याख्वा  
  
पाशहस्तं च वरुणमर्णसां निधिमीश्वरम् ।  
आवाहयामि यज्ञेऽस्मिन् वरुणाय नमोनमः ॥ १ ॥  
  
इति नत्वा साङ्गायेत्थादि वरुणायैतं माषभक्तबलिं समर्पयामि   
इति बलिं दद्यात् ॥  
तत आचम्य वायव्यां पूर्ववत् कलशं निधाय पुष्पदन्तं   
सिद्धार्थं च सम्पूज्य  
  
एह्येहि यज्ञे मम रक्षणाय मृगाधिरूढः सहसिद्धसङ्घैः ।  
प्राणाधिपः कालकवेः सहाय गृहाण पूजां भगवन् नमस्ते ॥ १ ॥  
  
भो वायो इहागच्छेह तिष्ठेति साङ्गादिविशिष्टं वायुमावाह्य तव   
वायवृतस्पते इति गन्धादिना पूजयित्वा धूम्रां पताकां ध्वजं   
च वायो शतमित्युच्छ्रयेत् । ततो मृगाधिरुढं   
चित्राम्बरध्वजधरदक्षवामहस्तं वायुं ध्यात्वा  
  
वायुमाकाशगं चैव पवनं वेगवाहनम् ।  
आवाहयामि यज्ञेऽस्मिन् पूजेयं प्रतिगृह्यताम् ॥ १ ॥  
  
अनाकारो महौजाश्च पशुदृष्टगतिर्दिवि ।  
तस्मै पूज्याय जगती वायवेऽहं नमामि च ॥ २ ॥  
  
इति नत्वा साङ्गायेत्यादि वायवे एतं माषभक्तबलिं समर्पयामि इति   
बलिं दद्यात् ॥  
तत आचम्योत्तरद्वारे प्रतिद्वारशाखं कलशद्वयं प्राग्वत्   
स्थापयित्वा सार्वभौ?म दिग्गजं न्यस्य प्रपूज्याथर्वविदावृत्विजौ  
  
  
बृहन्नेत्रोऽथर्ववेदोऽनुष्टुभो गुरुदैवतः ।  
वैशम्पायन विप्रेन्द्र शान्तिपाठं मखे कुरु ॥ १ ॥  
  
इति प्रार्थय शन्नो देवीरिति गन्धादिना प्रपूज्य ततः  
  
एह्येहि यक्षेश्वर यज्ञरक्षां विधत्स्व नक्षत्रगणेन सार्धम् ।  
सर्वौषधीभिः पितृभिः सहैव गृहाण पूजां भगवन् नमस्ते ॥ १ ॥  
  
भो सोमेहागच्छेह तिष्ठेति साङ्गादिविशिटं सोममावाह्य सोसो   
धेनुं वयं सोमेति वा पूजयित्वा हरितां श्वेतां पताकां ध्वजं   
च आप्यायस्व इति न्यस्य नरयुतविमानस्थं कुण्डलहारकेयूररुचिरं   
वरगदाधरदक्षिणवाम भुजद्वयं मुकुटिनं महोदरं   
महाकायं हरितवर्णं कुवेरं ध्यात्वा  
  
प्। २७२)  
  
सर्वनक्षत्रमध्ये तु सोमो राजा व्यवस्थितः ।  
तस्मै सोमाय देवाय नक्षत्रपतये नमः ॥ १ ॥  
  
इति नत्वा साङ्गायेत्यादि सोमायैतं माषभक्तबलिं समर्पयामि इति   
बलिं दद्यात् ॥  
  
तत आचम्य ऐषान्यां पूर्ववत् कलशं निधाय सुप्रतीकं दिग्गजं   
मङ्गलं च तत्र सम्पूज्य  
  
एह्येहि विश्वेश्वर नस्त्रिशूलखट्वाङ्गधारिन् स्वगणेन सार्धम् ।  
लोकेश यज्ञेश्वर यज्ञसिद्ध्यै गृःआण पूजां भगवन् नमस्ते ॥ १ ॥  
  
भो ईशानेहागच्छेह तिष्ठेति साङ्गादिविशिष्ठमीशानमावाह्य   
तमीशानमिति गन्धादिना प्रपूज्य श्वेतां सर्ववर्णां वा   
पताकां ध्वजं च अभित्वा देव सवितः इत्युच्छ्रयेत् । ततो वृषारूढं   
दक्षिणवामहस्तधृतवरत्रिशूलं त्रिनेत्रं शुभ्रवर्णम्मीशानं   
ध्यात्वा  
  
बृषस्कन्धसमारूढं शूलहस्तं त्रिलोचनम् ।  
आवाहयामि यज्ञेऽस्मिन् पूजा मे प्रतिगृह्यताम् ॥ १ ॥  
  
सर्वाधिपो महादेव ईशानः शुक्ल ईश्वरः ।  
शूलपाणिर्विरूपाक्षस्तस्मै नित्यं नमोनमः ॥ २ ॥  
  
इति नत्वा साङ्गायेत्यादि ईशानायैतं माषभक्तबलिं समर्पयामि   
इति बलिं दद्यात् ॥  
  
तत आचम्य ईशानपूर्वयोर्मध्येऽधः  
  
एह्येहि पातालधरामरेन्द्र नागाङ्गनाकिन्नरगीयमान् ।  
यक्षोरगेन्द्रामरलोकसङ्घैरनन्त रक्षाध्वरमस्मदीयम् ॥ १ ॥  
  
भो अनन्तेहागच्छेद तिष्ठेति साङ्गादिविशिष्टमनन्तमावाह्य आयं   
गौरिति गन्धादिभिरभ्यर्च्य मेघवर्णां श्वेतां पताकां ध्वजं   
च आयं गौरित्युच्छ्रयेत् ।  
  
अनन्तशयनासीनं फणसप्तकमण्डितम् ।  
पद्मशङ्खधरोर्ध्वाधोदक्षभागकरद्वयम् ॥ १ ॥  
  
चक्रगदाधरोर्ध्वान्धोवामभागकरद्वयम् ।  
  
इति नीलवर्णमनन्तं ध्यात्वा  
  
योऽसावनन्तरूपेण ब्रह्माण्डं सचराचरम् ।  
पुष्पवद्धारयेन्मूर्ध्नि तस्मै नित्यं नमोनमः ॥ १ ॥  
  
इति नत्वा साङ्गायेत्यादि अनन्तायैतं माषभक्तबलिं समर्पयामि इति   
बलिं दद्यात् ॥  
  
तत आचम्य पश्चिमनैर्-ऋतमध्ये ऊर्ध्वम्  
  
एह्येहि सर्वाधिपते सुरेन्द्रलोकेन सार्धं पितृदेवताभिः ।  
सर्वस्य धातास्यमितप्रभावो विशाध्वरं नः सततं शिवाय ॥ १ ॥  
  
भो ब्रह्मन्निहागच्छेह तिष्ठेति साङ्गादिविशिष्टं   
ब्रह्माणमावाह्य ब्रह्म जज्ञानमिति गन्धादिभिरभ्यर्च्य रक्तां   
पताकां ध्वजं च तेनैवोच्छ्रित्य   
अक्षसूत्रकुशमुष्टिधरोर्ध्वाधोदक्षिणकरं   
स्रुवकमण्डलुधरोर्ध्वाधोवामकरद्वयं चतुर्मुखं श्मश्रुलं   
जटिलं लम्बोदरं रक्तवर्णं ब्रह्माणं ध्यात्वा  
  
पद्मयोनिश्चतुर्मूर्तिवेदावासः पितामः ।  
यज्ञाध्यक्षश्चतुर्वक्त्रस्तस्मै नित्यं नमोनमः ॥ १ ॥  
  
इति नत्वा साङ्गायेत्यादि ब्रह्मणे एतं माषभक्तबलिं समर्पयामि   
इति बलिं दद्यात् ॥  
  
तत आचम्य मण्डपमध्ये चामरकिङ्किणीयुतात्युच्चदण्डो वा   
दशषोडशहस्तदण्डो वा दशहस्तदीर्घं स्त्रिहस्तविस्तारः   
पञ्चहस्तदीर्घो हस्तविस्तारो वा महाध्वजो विचित्रवर्णः इन्द्रस्य   
वृष्णो इति संस्थाप्यः । ब्रह्म जज्ञानमिति च तत्रैव ब्रह्मपूजनं   
कार्यम् । ततो मण्डपषोडशस्तम्भेषु सर्वेभ्यो देवेभ्यो नमः ।   
वंशेषु किन्नरेभ्यो नमः । ततः पूर्वस्यां दिशि   
किञ्चिद्भूमिमुपलिप्योपविश्य  
  
त्रैलोक्ये यानि भूतानि स्थावराणि चराणि च ।  
ब्रह्मविष्णुशिवैः सार्धं रक्षां कुर्वन्तु तानि मे ॥ १ ॥  
  
देवदानवगन्धर्वा यक्षराक्षसपन्नागाः ।  
ऋषयो मनवोगावो देवमातर एव च ॥ २ ॥  
  
प्। २७३)  
  
सर्व ममाध्वरे रक्षां प्रकुर्वन्तु मुदान्विताः ।  
ब्रह्मा विष्णुश्च रुद्रश्च क्षेत्रपाला गणैः सह ॥ ३ ॥  
  
रक्षन्तु मण्डपं घ्नन्तु रक्षांसि सर्वतः ।  
  
इति त्रैलोक्यस्थेभ्यः स्थावरेभ्यो भूतेभ्यो नमः ।   
त्रैलोक्यस्थेभ्यश्चरेभ्यो भूतेभ्यो नमः । ब्रह्मणे नमः । विष्णवे०   
शिवाय० देवेभ्यो० दानवेभ्यो० गन्धर्वेभ्यो० यक्षेभ्यो०   
राक्षसेभ्यो० पन्नगेभ्यो० ऋषिभ्यो० मनुष्येभ्यो० गोभ्यो०   
देवमातृभ्यो नमः । इति प्रत्येकं सम्पूज्य पुष्पादियुतं   
पूर्ववन्मन्त्रैरेव तस्यां भूमावेवैतेभ्य एव माषभक्तबलिं   
दद्यात् ॥  
  
तत आचार्यः सार्त्विक् प्रक्षालितपादपाणिराचान्तः प्राग्वद्वारेण   
मण्डपं प्रविश्य दक्षिणद्वारपश्चिमदेशे उपविश्याचम्य भो   
ब्राह्मणा यथाविहितं कर्म कुरुध्वमिति ब्रूयात् । ततो   
गुरुर्महावेद्युपरि पुष्पाणि विकीर्य उपरि च वितानं पञ्चवर्णं   
फलपुष्पोपशोभितं वेदिमानं बध्नीयात् । ग्रहवेद्यां च   
तन्मानं बध्नीयात् सर्वतोभद्रं च लिखेत् ।   
पूर्णाभिषेकदीक्षायां तु नवहस्तपरिमितमध्यवेद्यां श्रीचक्रं   
तत्तदिष्टदेवताचक्रं वा रचयेत् ।  
  
नवहस्तं त्रिहस्तं वा श्रीचक्रमभिषेचते ।  
स्थण्डिले नित्यपूजायां हस्तमात्रं प्रशस्यते ॥ १ ॥  
  
इति तन्त्रराजवचनात् । तस्मिन् पक्षे ग्रहवेदी सर्वतोभद्रमण्डलवेदी   
चैशान्यां क्रियते । गुरुमण्डलवेदी वायव्ये मिथुनपूजावेदी आग्नेये   
तद्दिननित्यापूजावेदी वास्तुमण्डलसमीपे इति सम्प्रदायः ।   
तथात्रावसरे आचार्यः स्वगृहोक्तविधिन । स्वकुण्डेऽग्निस्थापनं   
कुर्यात् । तेनैव क्रमेणान्यकुण्डेष्वपि स्वस्वशाखोक्तविधिना   
ऋत्विजोऽग्निस्थापनं कुर्युः । गुरुश्च सर्वकर्माध्यक्षस्तिष्ठेत् ।   
एवमग्निषु प्रणीतेषु गुरुर्ग्रहवेद्यां सर्वतोभद्रे च अद्येहेत्यादि   
दीक्षादानाख्यकर्माङ्गतया मण्डपदेवतास्थापनं करिष्ये इति   
सङ्कल्प्य ब्रह्मादीन् स्थापयेत् । मध्ये ब्रह्मा ब्रह्म जज्ञानं   
गौतमो वामदेवो ब्रह्मा त्रिष्टुप् ब्रह्मस्थापने पूजने च विनियोगः ।   
एवमुत्तरत्र ॐ ब्रह्म जज्ञानम् । १ । उत्तरे सोमः । २ । ॐ अभित्वा देव   
सवितः । ३ । पूर्वे इन्द्रः इन्द्रं वो मधुच्छन्दा इन्द्रो गायत्री । ४ ।   
आग्नेये अग्निः अग्निं काण्वो मेधातिथिरग्निर्गायत्री अग्निं दूतं   
वृणीमहे । ५ । दक्षिणे यमः यमायसोमं वैवस्वतो यमो   
यमोऽनुष्टुप् । ६ । नैर्-ऋत्यां निर्-ऋतिः मोषुणो घोरः कण्वो निर्-  
ऋतिर्गायत्री । ७ । पश्चिमे वरुणः तत्त्वा यामि शुनःशेपो वरुणस्त्रिष्टुप् ।   
८ । वायव्यां वायुः वायो शतं गौतमो वामदेवो वायुरनुष्टुप् । ९ ।   
वायुसोममध्येऽष्टौ वसवः ज्मया अत्र मैत्रावरुणो वसिष्ठो   
वसवस्त्रिष्टुप् । १० । सोमेशानमध्ये एकादश रुद्राः आ रुद्रासः   
श्यावाश्वस्यैकादश रुद्रा जगती आ रुद्रासः । ११ । ईशानेन्द्रमध्ये   
द्वादशादित्याः त्यान्नु क्षत्रियान् साम्मदो (मत्स्यो) मगे   
द्वादशादित्या गायत्री । १२ । इन्द्राग्निमध्ये अश्विनौ अश्विना राहूगणो   
गौतमोऽश्विनौ उष्णिक् । १३ । अग्नियममध्ये विश्वेदेवाः सपैतृकाः   
ओमासः मधुच्छन्दा विश्वेदेवा गायत्री । १४ । यमनिर्-ऋतिमध्ये   
सप्तयक्षाः अभि त्यं वामदेवः सप्तयक्षाः प्रकृतिः ॐ अभि त्यं   
देवं सवितारमोण्यो कविक्रतुमर्चामि सत्यसवं रत्नधामभिः   
प्रियं मतिकविं मतिम् । ऊर्ध्वा यस्या मतिर्भा अदिद्युतत्सवीमनि   
हिरण्यपाणिरमिमीतः सुक्रतुः प्रिया स्वः । १५ । निर्-ऋतिवरुणमध्ये   
भूतनागाः आयं गौः सार्पंराज्ञी सर्पा गायत्री आयं गौः । १६ ।   
वरुणवायुमध्ये गन्धर्वाप्सरसः अप्सरसाम् एतश ऋष्यशृङ्गो   
गन्धर्वाप्सरसोऽनुष्टुप् । ॐ अप्सरसां गन्धर्वाणाम् । १७ ।   
ब्रह्मसोममध्ये स्कन्दनन्दीश्वरशूलमहाकालाः कुमारं   
कुमारः स्कन्दस्त्रिष्टुप् कुमारं माता । १८ । ऋषभम् ऋषभो   
वैराजोष्नुष्टुप् ऋषभं मा । १९ । ब्रह्मेशानमध्ये दक्षादिः   
सप्तकोणे वा अदितिः लोक्यो बृहस्पतिर्दक्षोऽनुष्टुप् ॐ अदितिर्ह्यजनिष्ट । २० ।   
ब्रह्मेन्द्रमध्ये दुर्गा विष्णुश्च तामग्निवर्णां सौभरिर्दुर्गा   
त्रिष्टुप् ॐ तामग्निवर्णाम् । २१ । इदं विष्णुः काण्वो मेधातिथिर्गायत्री   
ॐ इदं विष्णुः । २२ । ब्रह्माग्नेय मध्ये स्वधा उदीरतां शङ्खः   
स्वधा त्रिष्टुप् उदीरतामवर । २३ । ब्रह्म मध्ये विष्णुमृत्युरोगाः   
परं मृत्यो सङ्कसुको मृत्युरोगास्त्रिष्टुप् । २४ ।  
  
प्। २७४)  
  
ब्रह्मनिर्-ऋतिमध्ये गणपतिः गणानां त्वा गृत्समदो गणपतिर्जगती ।   
२५ । ब्रह्मवरुणमध्ये आपः शन्नो अम्बरीषः सिन्धुद्वीप आपो   
गायत्री । २६ । ब्रह्मवायु मध्ये मरुतः मरुतो यस्य राहूगणो गौतमो   
मरुतो गायत्री । २७ । ब्रह्मणः पादमूले कर्णिकाधः पृथ्वी श्योना   
मेधातिथिर्भूमिर्गायत्री । २८ । तत्रैव गङ्गादिनद्यः इमं मे   
सिन्धुक्षित् प्रैयमेधो गङ्गायमुनासरस्वत्यो जगती । २९ । तत्रैव सप्त   
सागराः धाम्नो धाम्नो राजन्नितो वरुण नो मुञ्च । यदापो अघ्न्या इत्   
वरुणेति शपामहे ततो वरुण नो मुञ्च । मयि वायो मोषधीर्हिसीरतो   
विश्वव्यचा भूस्त्वेतो वरुण नो मुञ्च । ३० । तदुपरि मेरुं नाम्ना   
पूजयेत् । बाह्ये सोमादिसमीपे क्रमेणायुधानि गदां० त्रिशूलं०   
वज्रं० शक्तिं० खड्गं० पाशं० अङ्कुशं० । तद्बाह्ये उत्तरादितः   
गौतमः भरद्वाजः विश्वामित्रः कश्यपः जमदग्निः वसिष्ठः अत्रिः   
अरुन्धतीति । ८ । तद्बाह्ये पूर्वादि ऐन्द्री कौमारी ब्राह्मी वाराहि   
चामुण्डा वैष्णवी माहेश्वरी वैनायकी इत्यष्टौ शक्तयः एतान्   
स्वस्वमन्त्रैः प्रतिष्ठाप्य प्रत्येकं सह वा पूजयेत् । एवमग्निं   
प्रणीय देवतास्थापनवेद्यां ग्रहादिपञ्चाशीतिदेवतास्थापनं   
कुर्यात् । तत्रायं प्रयोगः- अद्येहेत्यादि दीक्षादानाख्यकर्मणि   
ग्रहादिपीठदेवतास्थापनमहं करिष्ये । प्रणवस्य परब्रह्म-ऋषिः   
परमात्मा देवता देवीगायत्री छन्दः व्याहृतीनां क्रमेण   
जमदग्निभरद्वाजभृगवो ऋषयः अग्निवायुसूर्या देवता :    
देवीगायत्रीदेवी-उष्णिक् देवीबृहत्यः छन्दांसि सूर्याद्यावाहने   
विनियोगः । तत्राग्रपीठमध्ये वर्तुले द्वादशाङ्गुले मण्डले   
प्राङ्मुखं सूर्यं रक्तपुष्पाक्षतैः आकृष्णेति हिरण्यस्तूप ऋषिः   
सविता देवता त्रिष्टुप् छन्दः सूर्यावाहने विनियगः । अकृष्णेन ॐ   
भूर्भुवःस्वः कलिङ्गदेशोद्भव काश्यपसगोत्र   
सूर्येहागच्छेत्यावाह्येह तिष्ठेति स्थापयेत् । १ । तत आग्नेये चतुरस्रे   
चतुर्विंशाङ्गुले मण्डले प्राङ्मुखं सोमं श्वेतपुष्पाक्षतैः   
आप्यायस्वेति गौतमः सोमो गायत्री सोमावाहने विनियोगः । ॐ   
आप्यायस्व० ॐ भूर्भुवःस्वः यमुनातीरोद्भव आत्रेयसगोत्र   
सोमेहागच्छेत्यावाह्येह तिष्ठेति स्थापयेत् । २ । ततो दक्षिणे त्रिकोणे   
त्र्यङ्गुले मण्डले दक्षिणमुखं भौमं रक्तपुष्पाक्षतैः   
अग्निर्मूर्धेति विरूपः आङ्गिरसोऽङ्गारको गायत्री अङ्गारकावाहने   
विनियोगः । ॐ अग्निर्मूधो ॐ भूर्भुवःस्वः सरस्वतीसमुद्भव   
भारद्वाजसगोत्र भौमेहागच्छेत्यावाह्येह तिष्ठेति स्थापयेत् । ३ । तत   
ऐशाने बाणाकारे चतुरङ्गुले मण्डले उदङ्मुखं बुधं   
पीतपुष्पाक्षतैः उद्बुध्यध्वमिति बुधः सौम्यो बुधस्त्रिष्टुप्   
बुधावाहने विनियोगः । ॐ उद्बुध्यध्वं ॐ भूर्भुवःस्वः   
मगधदेशोद्भवात्रेयसगोत्र बुधेहागच्छेत्यावाह्येह तिष्ठेति   
स्थापयेत् । ४ । तत उत्तरतो दीर्घचतुरस्रे षडङ्गुले उदङ्मुखं   
बृहस्पतिं पीतपुष्पाक्षतैः बृहस्पते इति गृत्समदो बृहस्पतिस्त्रिष्टुप्   
बृहस्पत्यावाहने विनियोगः । बृहस्पतेऽति य ॐ भूर्भुवःस्वः   
सिन्धुदेशोद्भवाङ्गिरसगोत्र बृहस्पते इहागच्छेत्यावाह्येह तिष्ठेति   
स्थापयेत् । ५ । ततः पूर्वे पञ्चकोणे नवाङ्गुले मण्डले प्राङ्मुखं   
शुक्रं शुभ्रपुष्पाक्षतैः शुक्र इति पाराशरः शुक्रो द्विपदा विराट्   
शुक्रावाहने विनियोगः । ॐ शुक्रः शुशुक्वान् ॐ भूर्भुवःस्वः   
भोजराड्देशोद्भव भार्गवसगोत्र शुक्रेहागच्छेत्यावाह्येह तिष्ठेति   
स्थापयेत् । ६ । ततः पश्चिमे धनुषि ह्यङ्गुले मण्डले प्रत्यङ्मुखं   
शनिं कृष्णपुष्पाक्षतैः शमग्निरिति इरिम्बिठिः शनैश्चर उष्णिक्   
शन्यावाहने विनियोगः । शमग्निः ॐ भूर्भुवःस्वः   
सौराष्ट्रदेशोद्भव काश्यपसगोत्र शने इहागच्छेत्यावाह्येह तिष्ठेति   
संस्थापयेत् । ७ । ततः कृष्णशूर्पमण्डले दक्षिणमुखं राहुं   
धूम्रपुष्पाक्षतैः कया न इति वामदेवो राहुर्गायत्री विनियोगः । ॐ   
कया नः ॐ भूर्भुवःस्वः पूर्वदेशोद्भव पाटलिसगोत्र राहो   
इहागच्छेत्यावाह्येह तिष्ठेति स्थापयेत् । ८ । ततो वायव्ये ध्वजाकारे   
मण्डले दक्षिणमुखान् केतून् कृष्णपुष्पाक्षतैः केतुं कृण्वन् इति   
मधुच्छन्दाः केतवो गायत्री केत्वावाहने विनियोगः । ॐ केतुं कृण्वन्   
ॐ भूर्भुवःस्वः मध्यदेशोद्भवा जैमिनिगोत्राः केतव   
इहागच्छतेत्यावाह्येह तिष्ठतेति स्थापयेत् ॥ ९ ॥  
  
अथाधिदेवताः श्वेतपुष्पाक्षतैः क्रमात् सूर्यादीनां दक्षिणतः   
स्थाप्याः । त्र्यम्बकं वसिष्ठो रुद्रोऽनुष्टुप् । विनियोगः सर्वत्र देयः ।   
त्र्यम्बकं ॐ भूर्भुवःस्वः ईश्वर० । १ । गौरीर्मिमाय दीर्घतमा   
उमा जगती सोमदक्षिणे । २ । यदक्रन्दो दीर्घतमा स्कन्दस्त्रिष्टुप् । ३ ।   
विष्णो दीर्घतमा विष्णुस्त्रिष्टुप् । ४ । ब्रह्म जज्ञानं गौतमो वामदेवो   
ब्रह्मा त्रिष्टुप् । ५ ।  
  
प्। २७५)  
  
इन्द्रं वो मधुच्छन्दा इन्द्रो गायत्री । ६ । यमाय सोमं यमो   
यमोऽनुष्टुप् । ७ । मोषुणो घोरः कण्वो गायत्री । ८ । उषो वाजं   
प्रस्कण्वश्चित्रगुप्तो बृहती । ९ । एवमेव शुक्लपुष्पाक्षतैर्ग्रहाणां   
वामे मन्त्रान्ते व्याहृतीरुक्त्वा इहागच्छेह तिष्ठेति चोक्त्वा   
प्रत्यधिदेवताः स्थापयेत् । अग्निं काण्वो मेधातिथिरग्निर्गायत्री अग्निं   
दूतम् । १ । अप्सु मेधातिथिरापोऽनुष्टुप् । २ । स्योना   
मेधातिथिर्भूमिर्गायत्री । ३ । इदं विष्णुः मेधातिथिर्विष्णुर्गायत्री । ४   
। इन्द्र श्रेष्ठानि गृत्समद इन्द्रस्त्रिष्टुप् । ५ । इन्द्राणी वृषाकपिरिन्द्राणी   
पङ्क्तिः । ६ । प्रजापते नहि हिरण्यगर्भः प्रजापतिस्त्रीष्टुप् । ७ । आयं   
गौः सार्पराज्ञी सर्पा गायत्री । ८ । ब्रह्म जज्ञानं गौतमो   
वामदेवो ब्रह्मा त्रिष्टुप् । ९ । ततः शुक्लपुष्पाक्षतैर्विनायकादीन्   
पञ्च० । गणानां त्वा गृत्समदो गणपतिर्जगती राहोः (वामे)   
विनायकम् । १ । जातवेदसे कश्यपो दुर्गा त्रिष्टुप् शनेरुत्तरतो दुर्गां० ।   
२ । तववायवृतस्पते आङ्गिरसो वायुर्गायत्री रवेरुत्तरतो वायुं० । एतान्   
मन्त्रान् पठन्ति साम्प्रदायिकाः । ३ । आदित्यप्रत्नस्य वत्स आकाशो   
गायत्री राहोर्दक्षिणे आकाशम् । ४ । एषो उषा प्रस्कण्वोऽश्विनौ गायत्री   
अश्विनाविहागच्छतेह तिष्ठतेति केतोर्दक्षिणेऽश्विनौ ॥ ५ ॥  
  
अथ लोकपालाः - इन्द्रं विश्वा जेता माधुच्छन्दस इन्द्रोऽनुष्टुप्   
इन्द्रेहागच्छेह तिष्ठेति पूर्वे इन्द्रं० । एवमुत्तरत्र । १ । अग्निः   
मेधातिथिरग्निर्गायत्री । २ । यमाय सोमं यमो यमाऽनुष्टुप् । ३ ।   
मोषुणो घोरः कण्वो निर्-ऋतिर्गायत्री । ४ । त्वन्नओ अग्ने वामदेवो   
वरुणस्त्रीष्टुप् । ५ । तव वायो व्यश्व्यो वायुर्गायत्री । ६ । सोमो धेनुं   
गौतमः सोमस्त्रिष्टुप् । ७ । तमीशानं गौतमः सोम ईशानो गायत्री । ८   
। शहस्रशीर्षः नारायणोऽनन्तोऽनुष्टुप्   
ईशानपूर्वयोर्मध्येऽनन्तम्० । ९ । ब्रह्म जज्ञानं गौतमो   
वामदेवो ब्रह्मा त्रिष्टुप् । १० । नैर्-ऋत्यपश्चिमयोर्मध्ये ब्रह्माणम्० ।   
१२ । ततः उत्तरे क्षेत्रस्य वामदेवः क्षेत्रपालोऽनुष्टुप् । वास्तोऽपते   
वसिष्ठो वास्तीष्पतिस्त्रिष्टुप् । ततः  
  
सामध्वनिशरीरस्त्वं वाहनं परमेष्ठिनः ।  
विषपापहरो नित्यमतः शान्तिं प्रयच्छ मे ॥ १ ॥  
  
इत्यनेन चोत्तरे गरुत्मन्तमावाह्य । रवेः पूर्वे शेषं सोमस्याग्रे   
वासुकिं भौमाग्रे तक्षकं बुधोत्तरे कार्कोटकं बृहस्पतेरग्रे   
पद्मकं शनिपश्चिमे शङ्खपालं राहोः पुरः कम्बलं केतोः   
पुरः कुलिकं पीठात् प्राच्यामश्विन्यादिसप्तनक्षत्राणि   
विष्कम्भादिसप्तयोगान् वववालवकरणे सप्तद्वीपानि ऋग्वेदं च ।   
दक्षिणे पुष्यादिसप्तनक्षत्राणि धृत्यादिसप्तयोगान् कौलवतैतिले करणे   
सप्तसागरान् यजुर्वेदं च । पश्चिमे स्वात्यादिसप्तनक्षत्राणि   
वज्रादिसप्तयोगान् गरवणिजे करणे सप्तपातालानि सामवेदम् च ।   
उत्तरेऽभिजिदादिसप्तनक्षत्राणि साध्यादिषट्योगान् विष्टिकरणं   
भूरादिसप्तलोकान् अथर्ववेदं च । वायव्ये ध्रुवं सप्तर्षीश्च । अथ   
यथावकाशं गङ्गादिसप्तसरितः सप्त कुलाचलान् अष्टौ वसून्   
द्वादशादित्यान् एकादशरुद्रान् एकोनपञ्चाशन्मरुतः षोडश   
मातॄः षड्-ऋतून् द्वादश मासान् द्वे अयने पञ्चदश तिथीन् षष्टिं   
सम्वत्सरान् नागान्सर्पान् यक्षान् गन्धर्वान् विद्याधरान् अप्सरसः   
रक्षांसि भूतानि मनुष्यान् इति । ततो वेद्यैशान्यां कलशं स्थाप्य   
तत्र वरुणमावाह्य सम्पूज्यार्च्चयेत् । यथा कलशाभिमन्त्रणम् :  
  
कलशस्य मुखे विष्णुः कण्ठे रुद्रः समाश्रितः ।  
मूले तस्य स्थितो ब्रह्मा मध्ये मातृगणाः स्मृताः ॥ १ ॥  
  
कुक्षौ तु सागराः सप्त सप्तद्वीपा वसुन्धरा ।  
ऋग्वेदोऽथ यजुर्वेदः सामवेदो ह्यथर्वणः ॥ २ ॥  
  
अङ्गैश्च सहिताः सर्वे कलश तु समाश्रिताः ।  
अत्र गायत्री सावित्री शान्तिः पुष्टिकरी तथा ॥ ३ ॥  
  
आयान्तु यजमानस्य दुरितक्षयकारकाः ।  
देवदानवसंवादे मथ्यमाने महोदधौ ॥ ४ ॥  
  
उत्पन्नोऽसि तदा कुम्भ विधृतो विष्णुना स्वयम् ।  
त्वत्तोये सर्वतीर्थानि देवाः सर्वे त्वयि स्थिताः ॥ ५ ॥  
  
त्वयि तिष्ठन्ति भूतानि त्ययि प्राणाः प्रतिष्ठिताः ।  
शिवः स्वयं त्वमेवासि विष्णुस्त्वं च प्रजापतिः ॥ ६ ॥  
  
आदित्या वसवो रुद्रा विश्वेदेवाः सपैतृकाः ।  
त्ययि तिष्ठन्ति सर्वेऽपि यतः कामफलप्रदाः ॥ ७ ॥  
  
त्वत्प्रसादादिमं यज्ञं कर्तुमीहे जलोद्भव ।  
सान्निध्यं कुरु मे देव प्रसन्नो भव सर्वदा ॥ ८ ॥  
  
प्। २७६)   
  
इति । ततः फलपुष्पमालोल्लसितं वितानं बृहस्पतिदैवतं सूर्यादिभ्य   
इदं न ममेत्युत्सृज्य ग्रहवेद्युपरि बध्नीयात् । एवं   
वेदोक्तमण्डपप्रतिष्ठादिकं विदध्यादिति । अन्यत्सर्वं   
प्रागुक्तविधिना विधेयम् ॥  
  
ततो गुरुः सशिष्यः प्रातरुत्थाय कृतावश्यकक्रियः प्रादेशमात्रं   
शिष्याय यथोक्तं दन्तकाष्ठं मूलमन्त्रेण सप्तवाराभि   
मन्त्रितं दत्त्वा दन्तधावनं कारयेत् । दन्तान् विशोध्य   
दन्तकाष्ठं प्रक्षाल्य पुरश्चतुरस्रे हस्तमात्रे वा स्थण्डिले त्यजेत् ।   
ततो गुरुस्तत्परीक्षां कुर्यात् । तत्र शुभाशुभफलानि प्रागेव   
प्रमाणनिरुपणे प्रोक्तानि प्रायश्चित्तं चाग्रे वक्ष्यते । ततः शिष्योऽपि   
स्नातः कृतपौर्वाह्णिकक्रियः समलङ्कृतः श्रीगुरुं प्रणम्य   
तदाज्ञया तत्पार्श्वे उपविशेत् । ततो गुरुश्च ऋत्विजश्च स्वस्वकुण्डे   
तथैव देवं साङ्गं सावरणं सम्पूज्य   
सघृतैस्तिलैस्तत्तत्कल्पोक्तपुरश्चरणहामद्रव्यैर्वाऽष्टोत्तरसहस्र-  
मष्टोत्तरशतं वा जुहुयुः । ततो गुरुः शिष्यं सूद्रव्यतिरिक्तं   
पञ्चगव्यं पाययित्वा कुण्डसमीपं नोत्वा दिव्यदृष्ट्या विलोक्य   
तस्य हृदयारविन्दात् जीवात्मानं भूतशुद्ध्युक्तपरिपाट्या तद्देहाद्   
ब्रह्मरन्ध्रमार्गात् निःसार्य स्वात्मनि गुरूक्तयुक्त्या योगबलेन   
संयोज्य शिष्यषडध्वशोधनं कुर्यात् । तत्र शिष्यस्य पादयोः   
कलाध्वानं निवृत्तिप्रतिष्ठाविद्याशान्तिशान्त्यतीताश्चेति   
पञ्चकलात्मकं सञ्चिन्त्य ततस्तस्य लिङ्गप्रदेशे   
शिवशक्तिसदाशिवेश्वरशुद्धविद्यामायाकलाविद्याकालरागनियति-  
पुरुषप्रकृत्यहङ्कारबुद्धिमनःश्रोत्रत्वक्चक्षुर्जिह्वाघ्राणवाक्-  
पाणिपादपायूपस्थशब्दस्पर्शरूपरसगन्धाकाशवायव्यग्निसलिल  
पृथिव्यात्मकषट्त्रिंशत्तत्त्वरुपं शिव तत्त्वाध्वानं ध्यायेत् । इति   
शैवदीक्षायाम् ॥ वैष्णवदीक्षायां तु - जीवप्राणधियोमन   
इन्द्रियदशकं तन्मन्त्राः भूतानां पञ्चकमपि हृत्पद्मतेत्रसां   
त्रितयं तद्वच्च वासुदेवप्रमुखाश्चत्वार उपदिष्टा इति ।   
इन्द्रियदशकं प्रागुक्तं श्रोत्रादयो वागादयश्च । तन्मात्राश्च   
शब्दादयः । भूतपञ्चकमाकाशादि । तेजसां त्रितयं   
सोमसूर्याग्निमयं वासुदेवप्रमुखाश्च   
वासुदेवसङ्कर्षणप्रद्युम्नानिरुद्धाश्चत्वारः ॥ सौरदीक्षायां तु   
भूततन्मात्रेन्द्रियाणि मनो गर्वश्च बुद्धिश्च धीस्तथा प्रधानं   
चेति । इन्द्रियाणि दश ज्ञानक्रमभेदात् । गर्वोऽहङ्कारः । प्रधानं   
प्रकृतितत्त्वम् ॥ शक्तिदीक्षायां तु (निवृत्त्याद्याः पञ्च कलाः बिन्दुः   
नादः शक्तिः सदाशिवः शिव इति दश तत्त्वानि ॥ त्रिपददीक्षायां तु)   
आत्मविद्याशिवा एते विपरीतास्त एव च । सर्वतत्त्वं चेति । विपरीताः   
शिवविद्यात्मानः इति क्रमेण त एव च आत्मविद्याशिवा एवेति सप्त तत्त्वानि   
। इत्थं तत्तद्दीक्षायां तत्तदध्वानं चिन्तयेदिति ॥   
गाणपत्यदीक्षायां तु शैवतत्त्वान्येव ज्ञातव्यानि ॥ ततः शिष्यस्य   
नाभौ   
अतलवितलसुतलमहातलतलातलरसातलपातालभूर्भुवःस्वर्महर्जनस्-  
तपःसत्यलोकात्मकचतुर्दश भुवनाध्वानं सञ्चिन्त्य (ततस्तस्य   
हृदये आदिक्षान्तार्णस्वरूपं वर्णाध्वानं भावयेत् । ततः   
शिष्यललाटे वर्णसङ्घमयं पदाध्वानं विभावयेत् ।) ततः   
शिष्यशिरसि पदसमुदायमयं मूलमन्त्रस्वरूपं मन्त्राध्वानं   
भावयेत् इति शिष्यशरीरेऽध्वषट्कं सञ्चिन्त्य तं कूर्चेन स्पृशन्   
गुरु स्वकुण्डे ॐ अमुकस्य कलाध्वानं शोधयामि स्वाहा इति   
घृताक्तैस्तिलैरष्टधा हुत्वा कलाध्वानम् तत्त्वाध्वनि विलीनं   
विभाव्य ॐ अमुकस्य तत्त्वाध्वानं शोधयामि स्वाहा इत्यष्टधा   
हुत्वा तत्त्वाध्वानं भुवनाध्वनि विलीनं विभाव्य पुनः ॐ   
अमुकस्य भुवनाध्वानं शोधयामि स्वाहा इत्यष्टधा हुत्वा   
भुवनाध्वानं वर्णाध्वनि विलीनं विभाव्य पुनः ॐ अमुकस्य   
वर्णाध्वानं शोधयामि स्वाहा इत्यष्टधा हुत्वा तं पदाध्वनि   
विलीनं विभाव्य पुनः ॐ अमुकस्य पदाध्वानं शोधयामि स्वाहा   
इत्यष्टधा हुत्वा तं मन्त्राध्वनि विलीनं विभाव्य पुनः ॐ अमुकस्य   
मन्त्राध्वानं शोधयामि स्वाहा इत्यष्टधा हुत्वा तं   
ब्रह्मरन्ध्रस्थपरशिवे लीनं विभाव्य पुनः संहृतिप्रतिलोमेन   
परमशिवस्य सकाशात् मन्त्राध्वानं सृष्ट्वा ततः पदाध्वानम्   
तस्माद्वर्णाध्वानं ततो भुवनाध्वानं तस्मात्तत्त्वाध्वानं   
ततः कलाध्वानं च सृष्ट्वा तत्तत्स्थाने संस्थाप्य शिष्यं   
दिव्यदृष्ट्या विलोक्य स्वस्मिन् स्थितं शिष्यचैतन्यं ततो हृदयारबिन्दे   
आवाहनोक्तप्रकारेण तद्ब्रह्मरन्ध्रे नियोजयेत् । अत्र   
शूद्रसङ्करजातीनामध्वशोधनं न कार्यम् । तेषां   
पादोदकप्रदानेन शोधनम् कुर्यात् । ततः पूर्ववत् स्वेष्टदेवताया   
अङ्गावरणदेवतानां घृतेनैकैकामाहुतिं दत्त्वा ॐ भूरग्नये च   
पृथिव्यै च महते च स्वाहा ॐ भूवो वायवे चान्तरिक्षाय च महते च   
स्वाहा ॐ स्वरादित्याय च दिवे च महते च स्वाहा ॐ   
भूर्भुवःस्वश्चन्द्रमसे च नक्षत्रेभ्यश्च दिग्भ्यश्च महते च   
स्वाहा इत्याहुतिचतुष्टयं हुत्वा इतः पूर्वं   
प्राणबुद्धिदेहधर्माधिकारतो जाग्रत्स्वप्नसुषुप्त्यवस्थासु मनसा   
वाचा कर्मणा हस्ताभ्यां पद्भ्यामुदरेण शिश्ना यत् स्मृतं   
यदुक्तं यत्कृतं तत्सर्वं ब्रह्मार्पणं भवतु स्वाहा   
इत्यष्टावाज्याहुतीर्हुत्वा  
  
प्। २७७)  
  
ॐ सहस्रार्चिर्महातेजा नमस्ते बहुरूपधृक् ।  
सर्वाशिने सर्वगत पावकाय नमोऽस्तु ते ॥ १ ॥  
  
त्वं रौद्र घोरकर्मा च घोरहा त्वं नमोस्तु ते ।  
विष्णुस्त्वं लोकपालोऽसि शान्तिमत्र प्रयच्छ मे ॥ २ ॥  
  
इत्यग्निं प्रार्थ्य अग्निमन्त्रेण प्राग्वदग्निं सम्पूज्य   
न्यूनातिरिक्तसिद्ध्यर्थं ददामि सघृतं तिलं ॐ हूं साङ्गं   
कुरुकुरु स्वाहा इति तिलैराहुतिं हुत्वा घृतेन स्रुचमापूर्य तदुपरि   
पुष्पमधोमुखं स्रुच च निधाय शङ्खवत्सम्पुटाभ्यां   
कराभ्यां गृहीत्वोत्थाय स्रुवस्रुवयोर्मूलं नाभौ निधाय   
वौषडन्तेन मन्त्रेणाहुतित्रयं दत्त्वा प्राग्वत्तत्र देवं सम्पूज्य   
वह्नेः सकाशादुद्वास्य कलशे विसृज्य प्राग्वद्   
व्याहृत्याग्निजिग्वाङ्गमूर्तिमन्त्रैरेकैकामाज्याहुतिं हुत्वा प्राग्वत्   
प्रोक्षणीयजलेनाग्निं परिषिच्य  
  
भो भो वह्ने महाशक्ते सर्वकामप्रसाधक ।  
कर्मान्तरेऽपि सम्प्राप्ते सान्निध्यं कुरु सादरम् ॥ १ ॥  
  
इत्यग्निं प्रार्थ्य संहारमुद्रया तं स्वात्मन्युद्वास्य परिधीन्   
परिस्तरणांश्च तूष्णीमग्नौ प्रक्षिप्य प्रणीतापात्रमुद्वास्य   
स्वपुरतः कुशास्तरे निधाय ॐ प्राच्यै दिशे नमः एवं दक्षिणायै०   
प्रतीच्यै० उदीच्यै० ऊर्ध्वायै दिशे नमः इति तत्तद्दिशि   
प्रणीताजलमुत्क्षिप्य अधरायै दिशे नमः इति भूमौ जलं निक्षिप्य   
भूमौ पतितजलेन स्वात्मानं शिष्यं च कुशैः सम्प्रोक्षयेदिति   
प्रणीतोद्वासनं विधाय ब्रह्माणमुद्वास्य ब्रह्मस्थाने   
ब्राह्मणाय सहिरण्यं पूर्णपात्रं दापयेत् इति   
दीक्षाङ्गहोमविधिः ॥ पूर्णपात्रस्वरूपं तु   
दीक्षाप्रकरणेऽभिहितम् ॥ ततो नेत्रमन्त्रेण शिष्यनेत्रे   
नूतनवस्त्रपट्टेन बद्ध्वा तं हस्तेन गृहीत्वा कुम्भसमीपे गत्वा   
तेन सह तस्याञ्जलिं पुष्पैरापूर्यं स्वयं मूलमन्त्रमुच्चरन्   
घटस्थदेवतायै पुष्पाञ्जलिं दापयित्वा तस्य नेत्रबन्धनं   
विमुच्य कुशास्तरे तमुपवेश्य  
  
अज्ञानतिमिरान्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरवे नमः ॥ १ ॥  
  
इति मन्त्रं पाठयित्वा कुम्भे देवं साङ्गावरणं सर्वोपचारैः   
सम्पूज्य प्रागुक्तभूतशुद्धिविधिना शिष्यस्य देहं संस्मृत्य   
संशोध्योत्पाद्य तस्य देहे मुलमन्त्रस्य ऋष्याद्यखिलन्यासजालं   
विधाय पुनः कुम्भस्थदेवतां गन्धादिपञ्चोपचारैः सम्पूज्य   
मण्डपद्वारदेवताः सलोकपालाङ्गावरणदेवता   
गणेशादिचतुरायतनदेवताः स्वस्वाङ्गावरणसहिता देवस्याङ्गे   
विलीना इति विभाव्य तं प्रागुक्तविधिना षडङ्गन्यासयोगेन   
सकलीकृत्य तेजोरूपमापाद्य तत्तेजोरूपं कलशजलं   
परब्रह्ममयं सञ्चिन्तयन् शिष्यं समलङ्कृतं वेद्याः समीपे   
पूर्वेशानोत्तरान्यतमदिशि सर्वतोभद्रादिमण्डले पूर्वाभिमुखं   
भद्रपीठे समुपवेश्य पञ्चवाद्यघोषपुरःसरं गुरुः कुम्भं   
समुद्धृत्य कुम्भस्थाम्रपल्लवादिकं कल्पव्।क्षशाखाबुद्ध्या   
शिष्यशिरसि निधाय वेदघोषं कुर्वद्भिर्-ऋत्विग्भिरन्यैश्च   
ब्राह्मणैः सह मूलमन्त्रेण विलोममातृकया तं   
पूर्वाभिमुखोपविष्टमुत्तराभिमुखस्तिष्ठन् अभिषिच्य पुनः   
पूर्वमभ्यर्चितमस्त्ररूपं गृहीत्वा तत्तोयैरभिषिच्य   
तत्करकावशिष्टजलेन शिष्यमाचामयित्वा देवतास्वरूपं तं   
प्राग्वत् षडङ्गन्यासेन सकलीकृत्य शुद्धे नूतने वाससी परिधाप्य   
स्वाचान्तं स्वसमीपे समुपवेश्य शिष्यदेहे सङ्क्रान्तं देवं   
तस्यैव देहे गन्धादिपञ्चोपचारैः सम्पूज्य शिष्यदेवतयोरैक्यं   
बिभावयन् सुविशीतस्य शिष्यस्य दक्षिणकर्णे श्रीमूलमन्त्रं   
गणेशादिचतुरायतनमन्त्रपूर्वकं गणेशदीक्षायां   
सूर्यादिपूर्वकं तत्तदङ्गतया पूजनक्रमेण वारत्रयं च वदेत् ।   
शिष्यो ब्राह्मणश्चेत्तस्य हस्ते मन्त्रदानरूपेणोदकं दद्यात्   
अन्येभ्यस्त्वेवमेव वदेत् । ततः शिष्यः स्वगुरूपदिष्ट   
मन्त्रमृष्यादिकरषडङ्गन्यासपूर्वकमष्टोत्तरशतमष्टाविंशति  
वारमष्टधा वा जपित्वा जपं समर्प्यं गुरुमन्त्रदेवतानामैक्यम्   
विभाव्य साष्टाङ्गं बहुशो गुरुं प्रणम्य पुनः पञ्चाङ्गं   
प्रणमेत् । तत्राष्टाङ्गपञ्चाङ्गयोर्लक्षणमुक्तं प्रागेव प्रमाणे ।   
इत्थं प्रणम्य गुरवे ऋत्विग्भ्यश्च प्रमाणोक्तां दक्षिणां दद्यात्   
इति क्रियामयी दीक्षा ॥  
  
अथैवं विस्तरतः क्रियादीक्षां कर्तुमशक्तश्चेत् पूर्वोक्ते   
कनिष्ठमण्डपं प्राग्वद्वेदिकायां मण्डलं कृत्वा तथैव तत्र   
कुम्भस्थापनं कृत्वा ऋत्विग्वरणाशक्तौ गुरुश्चतुरस्रमेव कुण्डं   
कृत्वा तत्राग्निस्थापनाद्यखिलं कृत्वोक्तविधिनाभिषिच्य दीक्षां   
दद्यात् ।  
  
प्। २७८)  
  
मण्डपकरणाशक्तौ क्वचित् प्रशस्ते स्थले प्राग्वत् मण्डलं   
तत्तद्देवतापूजाचक्रं च वा कृत्वा तदशक्तौ प्रागुक्तविधिना   
स्थण्डिलं कृत्वा तत्रोक्तविधिनाग्निं संस्थाप्योक्तविधिना   
होमादिकं कृत्वाभिषिच्य मन्त्रं दद्यात् ॥ अथ   
येऽग्नेर्वर्णाद्यास्तानाह तत्र नारदपञ्चरात्रे :  
  
अग्नेर्भासश्च गन्धाश्च शब्दाश्चाकृतयस्तथा ।  
विकाशाश्च शिखाश्चैव संवेद्याः कर्मसिद्धये ॥१ ॥  
  
पद्मरागद्युतिः श्रेष्ठो लाक्षारससमप्रभः ।  
बालार्कवर्णो हुतभुग्जपाभः शस्यते बुधैः ॥ २ ॥  
  
इन्द्रगोपकसङ्काशः शोणिताभोऽथ पावकः ।  
शक्रचापनिभः श्रेष्ठः कुसुम्भाभस्तथैव च ॥ ६ ॥  
  
रक्तानां पुष्पजातीनां वर्णेनाग्निरिहोच्यते ।  
  
इति ॥ अथ गन्धः -  
  
सुगन्धद्रव्यगन्धोऽग्निर्घृतगन्धः सुशोभनः ।  
आयुर्दः पद्मगन्धः स्याद्बिल्वगन्धश्च सुव्रतः ॥ १ ॥  
  
नागचम्पकपुन्नगपाटलीयूथिकानिभः ।  
पद्मेन्दीवरकह्लारसर्पिगुग्गुलसन्निभः ॥ २ ॥  
  
पावकस्य शुभो गन्धः इति ॥ अथ शब्दः  
  
जीमूतवल्लकीशिखिमृदङ्गध्वनितुल्यकः ।  
शब्दोऽग्नेः सिद्धये होतुरन्यथा स्यादसिद्धिदः ॥ १ ॥  
  
इति ॥ शारदातिलके - भेरीवारिदहस्तीन्द्रध्वनिर्वह्नेः शुभावहः । इति ॥   
अथाकृतिः   
  
वृत्ताकारो द्विजश्रेष्ठ ध्वजचामरसन्निभः ।  
विमानानां हयानां च प्रासादानां वृषस्य च ॥ १ ॥  
  
आकारेणाथ हंसानां मयूराणां च सिद्धिदः ।  
तदाकृतिः सदा वह्निः सद्यः सिद्धिकरः स्मृतः ॥ २ ॥  
  
शेषाणां दंष्ट्रिणां रूपं न शस्तं होमकर्मणि ।  
यद्रूपं कथितं चैतद्यदि तस्य प्रतीक्षणम् ॥ ३ ॥  
  
अन्योन्यत्वं प्रपद्येत तदा सिद्धिकरोऽनलः ।  
  
इति ॥ अथ शिखाः -  
  
विषमाश्च शिखा वह्नेस्त्र्यादयश्च शुभावहाः ।  
ह्रस्वा ह्रस्वोन्नता दीर्घाग्निज्वालाः सिद्धिदाः स्मृताः ॥ १ ॥  
  
इति ॥ तथ शारदातिलके -  
  
प्रदक्षिणास्त्यक्तकम्पाश्छत्राभाः शिखिनः शिखाः ।  
शुभदा यजमानस्य राज्यस्यापि विशेषतः ॥ १ ॥  
  
इति ॥ अथ नारदपञ्चरात्रे -  
  
प्रदीप्ते लेलिहानेऽग्नौ निर्धूमे सगुणे तथा ।  
हृद्ये तुष्टिप्रदे चैव होतव्यं सिद्धिमिच्छता ॥ १ ॥  
  
स्निग्धः प्रदक्षिणावर्तः सुशब्दश्चापि यो भवेत् ।  
नित्यमेवं शुभकरो यदन्यैर्वर्जितोऽगुणैः ॥ २ ॥  
  
इति ॥ अथ निषिद्धः-  
  
अल्पतेजाश्च रुक्षश्च विस्फुलिङ्गसमन्वितः ।  
धूमावलीढज्वालश्च कृशानुर्नैव सिद्धिदः ॥ १ ॥  
  
दुर्गन्धश्चावलीढश्च सितकृष्णश्च यो भवेत् ।  
भूमिं च विलिखेद्यस्तु सोऽपि दद्यात् पराभवम् ॥ २ ॥  
  
इति ॥ तथा शारदातिलके  
  
कृष्णः कृष्णगतेर्वर्णो यजमानं विनाशयेत् ।  
श्वेतो राष्ट्रं निहन्त्याशु वायसस्वरसन्निभः ॥ १ ॥  
  
खरस्वरसमो वह्नेर्ध्वनिः सर्वविनाशकृत् ।  
पूतिगन्धो हुतवहो होतुर्दुःखप्रदो भवेत् ॥ २ ॥  
  
छिन्नावृत्ता शिखा कुर्यान्मृत्युं धनपरिक्षयम् ।  
शुकपक्षनिभो धूमः पारावतसमप्रभः ॥ ३ ॥  
  
हानिं तुरङ्गजातीनां गवां च कुरुतेऽचिरात् ।  
  
इति ॥ तथा तन्त्रसारे   
  
खरोष्ट्रमहिषादीनां रुतमत्र न सिद्धये ।  
रूक्षश्चटचटाशब्दस्त्वपसव्यगतिस्तथा ॥ १ ॥  
  
उल्लिखेद्वसुधां यश्च यश्चाधःशिख एव च ।  
नेष्यतेऽसौ मुनिश्रेष्ठ शास्त्रेऽस्मिन् पारमेश्वरे ॥ २ ॥  
  
प्। २७९)  
  
इति ॥ अत्रैवंविधेषु दोषेषु प्रायश्चित्तमुक्तं कुलप्रकाशतन्त्रे  
  
एवं विधेषु दोषेषु प्रायश्चित्ताय देशिकः ।  
मूलेनाज्येन जुहुयात् पञ्चविंशतिमाहुतीः ॥ १ ॥  
  
पञ्चविंशतिरेकैकस्मिन् दोषे ॥ अथवह्नेः सात्त्विकादिजिह्वाभेदाः -   
तत्र दीक्षाङ्गहोमे सात्त्विक  
शान्तिकहोमे हिरण्याद्याः प्रागेवोक्ताः । अथ वश्यादिकाम्यहोमेषु   
राजस्यो जिह्वाः कुलमूलावतारे राजस्यः पद्मरागैका सुवर्णा   
भद्रलोहिता । चतुर्थी लोहिता श्वेता धूमिन्यन्या करालिका ॥ १ ॥  
  
इति ॥ तामस्योऽपि तत्रैव-  
  
स्फुलिङ्गिनी धूम्रवर्णा चतुर्थी तु मनोजवा ॥ १ ॥  
  
पञ्चमी लोहिताख्या स्यात् कराली गदिता तथा ।  
काली च सप्तमी प्रोक्ता ज्ञातव्याः कार्यभेदतः ॥ २ ॥  
  
यागक्रियाकाम्यहोमक्रूरहोमेषु च क्रमात् ।  
  
इति ॥ अथ जिह्वानामधिदेवताः कुलप्रकाशतन्त्रे  
  
जिह्वानामधिदेवाः स्युर्विबुधाः पितरस्तथा ।  
गन्धर्वयक्षनागाश्च पिशाचा राक्षसास्तथा ॥ २ ॥  
  
रसनासु सुरादीनां जुहुयात् कार्यसिद्धये ।  
तृप्ता दद्युस्ततो देवा वाञ्छितां सिद्धिमुत्तमाम् ॥ २ ॥  
  
रसनाः स्वीयनामाभाः कृशानोः प्रायशो मताः ।  
  
इति ॥ उत्तरतन्त्रे -  
  
वैश्वानरं स्थितं ध्यायेत् समिद्धोमेषु देशिकः ।  
शयानमाज्यहोमेषु निषणं शेषकर्मसु ॥ १ ॥  
  
इति ॥ अथात्र होमकाले वह्नेर्जिह्वाशिरःकर्णादिकं ज्ञात्वा   
जिह्वायामेव जुहुयात् । तथा चोक्तं महाकपिलपञ्चरात्रे राहुकल्पे च -  
  
सर्वकार्यप्रसिद्ध्यर्थं जिह्वायां तस्य होमयेत् ।  
चक्षुःकर्णादिकं ज्ञात्वा होमयेद् देशिकोत्तमः ॥ १ ॥  
  
अग्निकर्णे हुतं यत्तत् कुर्याच्च व्याधितो भयम् ।  
नासिकायां महद्दुःखं चक्षुषोर्नाशनं भवेत् ॥ २ ॥  
  
केशे दारिद्र्यदं प्रोक्तं तस्माज्जिह्वासु होमयेत् ।  
यत्र काष्ठं तत्र कर्णौ यत्र धूमस्तु नासिका ॥ ३ ॥  
  
यत्राल्पज्वलनं नेत्रं यत्र भस्म तु तच्छिरः ।  
यत्र प्रज्वलितो वह्निस्तत्र जिह्वाः प्रकीर्तिताः ॥ ४ ॥  
  
इति ॥ तथा शारदातिलके -  
  
आस्यान्तर्जुहुयाद्वह्नेः विपश्चित् सर्वकर्मसु ।  
कर्णहोमे भवेदव्याधिर्नेत्रे त्वन्धत्वमीरितम् ॥ १ ॥  
  
नासिकायां मनःपीडा मस्तके धनसङ्क्षयः ।  
सधूमोऽग्निः शिरः प्रोक्तं निर्धूमश्चक्षुरेव च ॥ २ ॥  
  
ज्वलन् कृशो भवेत्कर्णः काष्ठमग्नेश्च नासिका ।  
अग्निर्विजायते यत्र शुद्धस्फटिकसन्निभः ॥ ३ ॥  
  
तन्मूलं तत्र विज्ञेयं चतुरङ्गुलमानतः ।  
  
इति ॥ अथ स्रुक्स्रुवौ उत्तरतन्त्रे -  
  
स्रुक्स्रुवौ शिंशपाश्वत्यश्रीपर्णीखदिराम्रजौ ।  
चन्दनद्वयदेवद्रुविकङ्कतशमीभवौ ॥ १ ॥  
  
बिल्वोदुम्बरपलाशनागकेसरसम्भवौ ।  
बकुलाशोकपुन्नागप्लक्षन्यग्रोधचम्पकैः ॥ २ ॥  
  
निर्मिता विति । शारदातिलके  
  
श्रीपर्णीशिंशपाक्षीरशाखिष्वेकतमम्बुधः ।  
गृहीत्वा विभजेद्धस्तमात्रं षट्त्रिंशता पुनः ॥ १ ॥  
  
विंशत्यंशैर्भवेद् दण्डो वेदिस्तैरष्टभिर्भवेत् ।  
एकांशेन मितः कण्ठः सप्तभागमितं मुखम् ॥ २ ॥  
  
वेदित्र्यंशेन विस्तारः कण्ठस्य परिकीर्तितः ।  
अग्रं कण्ठसमानं स्यान्मुखे मार्गं प्रकल्पयेत् ॥ ३ ॥  
  
कनिष्ठाङ्गुलिमानेन सर्पिषो निर्गमाय वै ।  
वेदीमध्ये विधातव्या भागेनैकेन कर्णिका ॥ ४ ॥  
  
विदधीत बहिस्तस्या एकांशे नाभिपङ्कजम् ।  
तस्य खातं त्रिभिर्भागैर्वृत्तमर्धांशतो बहिः ॥ ५ ॥  
  
प्। २८०)  
  
अंशेनैकेन परितो दलान्यष्टौ प्रकल्पयेत् ।  
मेखला मुखवेद्योः स्यात् परितोऽर्धांशमानतः ॥ ६ ॥  
  
दण्डमूलाग्रयोः कुम्भौ गुणवेदाङ्गुलैः क्रमात् ।  
द (ग) ण्डीयुगं यमांशैः स्याद्दण्डस्यानाह ईरितः ॥ ७ ॥  
  
षड्भिरंशैः पृष्ठभागो वेद्याः कूर्माकृतिर्भवेत् ।  
हंसस्य वा हस्तिनो वा पोत्रिणो वा मुखं लिखेत् ॥ ८ ॥  
  
मुखस्य पृष्ठभागोऽस्याः सम्प्रोक्तं लक्षणं स्रुवः ।  
स्रुचश्चतुर्विंशतिभिर्भागैरारर्चयेत् स्रुवम् ॥ ९ ॥  
  
द्वाविंशत्या दण्डमानमंशैरेतस्य कीर्तितम् ।  
चतुर्भिरंशैरानाहः कर्षाज्य ग्राहि तच्छिरः ॥ १० ॥  
  
अंशद्वयेन निखनेत् पङ्के मृगपदाकृतिम् ।  
दण्डमूलाग्रयोर्गण्डी भवेत् कङ्कणभूषिता ॥ ११ ॥  
  
इति । गण्डीयुगं कङ्कणाकारं कङ्कभूषितेति स्वयमुक्तत्वात् ।   
गण्डी कङ्कणवद् भवेदिति वायवीयसंहितावचनाच्च । अन्यत्र तु   
गण्डी कुम्भः । तत्र तस्यैवावश्यकत्वात् । वायवीयसंहितायां   
श्रुक्स्रूवौ तैजसौ वापि इति ॥ स्रुक्स्रुवाभावे कुम्भसम्भवः :  
  
पलाशपत्रे निश्छिद्रे रुचिरौ स्रुक्स्रुवौ मुने ।  
विदध्याद्वाश्वत्थपत्रे सङ्क्षिप्ते होमकर्मणि ॥ १ ॥  
  
इति ॥ अथैतद्रचनाप्रकारमाह - तत्र   
शिंशपाश्वत्थश्रीपर्णीखदिराम्रचन्दनरक्तचन्दनदेवदारुवि-  
कङ्कतशमीपलाशोदुम्बरबिल्वपनसबकुलाशोकनागकेसरपुन्नाग-  
चम्पकवटवृक्षाणामन्यतममशुष्कमव्रणमशीर्णं   
घुणादिभिरदुष्टमुद्दिष्टमानादधिकस्थूलदीर्घं समचतुरस्रं   
काष्ठं गृहीत्वा तत्र मुष्ट्यङ्गुलेन चतुर्विंशत्यङ्गुलमानं   
षट्त्रिशदंशेन विभज्य तेषु विंशत्यंशं दण्डार्धं   
विभज्यावशिष्टषोडशभागेष्वग्रदेशे भागाष्टकं मुखार्त्थं   
परिकल्प्यावशिष्टभागाष्टकेन समचतुरस्रां वेदीं कृत्वा   
तन्मध्यचिह्नं कृत्वा तच्चिह्नमवलम्ब्यार्धांशमानेनाभितो   
वृत्तं निष्पाद्य तद्बहिरप्येकांशमानेन वृत्तान्तरं निष्पाद्य   
वृत्तयोरन्तराले भागत्रयं निम्नं मध्ये वृत्ताकारां कर्णिकां   
स्थापयित्वा तद्बहिर्गतं कृत्वा तद्बहिरर्धांशमानेनाभितो वृत्तं   
निष्पाद्य तद्बहिरपि एकांशमानेन वृत्तान्तरं निष्पाद्य   
वृत्तयोरन्तरालेऽष्टदलानि परिकल्प्य तद्बहिरर्धांशमाने   
सुसमाकारां चित्रितां वा शोभां विदध्यात् ।   
ततोऽग्रेऽवशिष्टांशेन वेद्यास्तृतीयांशेन पार्श्वद्वयखण्डनेन   
मध्ये एकांशेन कण्ठं विधाय कण्ठतः   
किञ्चिदुच्चमवशिष्ठं सप्तभिरंशैरग्रं कण्ठसमानविस्तरं   
समतलमधस्तादधोधः क्षीयमाणविस्तारं कृत्वा मुखेऽपि   
वेदीवत् मेखलां परिकल्प्य कण्ठादधो मुखस्य मेखलामभिन्दन्   
प्रणालिकाकारमेकांशमाननिम्नः कनिष्ठाप्रवेशयोग्यं   
खातं कृत्वा कर्णिकामध्यस्थखातमध्यात्   
मुखमध्यस्थप्रणालिकाकारखातमध्ये यथा घृतं निःसरति   
तथा तप्तलोहशलाकया कण्ठवेदिपरिधिभेदनं सुषिरं विधाय   
तथैवाग्रेऽपि मुखपरिधिभेदनं घृतनिर्गमाय   
कनिष्ठाप्रवेशयोग्यं रन्ध्रं कुर्यात् । ततो वेद्याः पृष्ठभागे   
कूर्माकारं मध्ये किञ्चित्समतलं भूमौ यथा निश्चल तिष्ठति   
तथा कृत्वा मुखस्य पृष्ठभागे मध्ये किञ्चिन्निम्नं कृत्वा   
मुखरन्ध्राधस्तात् उच्चभागं हंसमुखाकारं   
गजमुखाकारं वराहमुखाकारं वा सुरम्यं कारयित्वा   
दण्डस्याग्रे वेधत एकाङ्गेन कङ्कणाकारत्रयं चतुष्टयं वा   
कृत्वाअ तदर्धांशचतुष्टयेन मुखकण्ठमध्य   
मूलादिसुशोभितमूर्ध्वमुखं निर्माय तदधः पुनरेकांशेन   
प्राग्वत् कङ्कणानि कृत्वा तदधो नवांशमानं सुवर्तुलं   
षडंशमानदैर्घ्यं सूत्रेण वेष्टनयोग्यस्थलं दण्डमध्यं   
कृत्वा तदधः पुनरेकांशेन कङ्कणानि तदर्धांशत्रयेण   
प्राग्वदूर्ध्वमुखं कुम्भं तदधः पुनरेकांशेन कङ्कणानि   
च कुर्यात् इति स्रुचं निर्माय स्रुचः षट्त्रिंशभागेषु   
चतुर्विंशतिभागदैर्घ्यमग्रदेशेन्द्वयमानेन वर्तुलाकारं   
स्थूलशिरोभागयुतं सुवर्तुलं स्रुवं निर्माय तस्य मुखप्रदेशे   
पङ्कमध्यगतमृगपदाकारं कर्षमात्रग्राहि खातं कृत्वा   
तदधस्त्वेकांशमानेन प्राग्वत् कङ्कणानि तदर्धांशचतुष्टये   
कुम्भं तत एकांशेन पुनः कङ्कणानि तत एकादशांशमानं   
चतुरंशमानदैर्घ्यसूत्रवेष्टनयोग्यस्थलं कृत्वा   
पुनरेकांशेन कङ्कणानि ततोंशत्रयेण कुम्भं पुनरेकांशेन   
कङ्कणानि च कुर्यादिति स्रुवनिर्माणप्रकारः ॥ एवं   
स्वर्णरौप्यताम्रयौ वा स्रुक्स्रुवौ कार्यौ । स्रुवाभावे पालाशस्य   
मध्यपत्रद्वयं पिप्पलदलद्वयं वा होमे ग्राह्यं संस्कारोऽपि   
स्रुक्स्रुवयोरिव पत्रयोरपि कार्यः । अथ होमद्रव्यप्रमाणि तत्र   
शारदायाम् :  
  
कर्षमात्रं घृतं होमे शुक्तिमात्रं पयः स्मृतम् ।  
उक्तानि पञ्चगव्यानि तत्समानि मनिषिभिः ॥ १ ॥  
  
प्। २८१)  
  
तत्समं मधुदुग्धान्नमक्षमात्रमुदाहृतम् ।  
दधि प्रसृतिमात्रं स्याल्लाजाः स्युर्मुष्टिसम्मिताः ॥ २ ॥  
  
पृथुकास्तत्प्रमाणाः स्युः सक्तवोऽपि तथोदिताः ।  
गुडं पलार्धमानं स्याच्छर्करापि तथा स्मृता ॥ ३ ॥  
  
ग्रासार्धं चरुमानं स्यादिक्षुः पर्वावधिः स्मृतः ।  
एकैकं पत्रपुष्पाणि तथापूपानि कल्पयेत् ॥ ४ ॥  
  
कदलीनागरङ्गाणां फलान्येकैकशो विदुः ।  
मातुलुङ्गं चतुःखण्डं पनसं दशधाकृतम् ॥ ५ ॥  
  
अष्टधा नारिकेलानि खण्डितानि विदुर्बुधाः ।  
त्रिधाकृतं बिल्वफलं कपित्थं खण्डितं द्विधा ॥ ६ ॥  
  
उर्वारुकफलं होमे कठितङ्खण्डितं त्रिधा ।  
फलान्यन्यान्यखण्डानि समिधः स्युर्दशाङ्गुलाः ॥ ७ ॥  
  
दूर्वात्रयं समुद्दिष्टं गुडुची चतुरङ्गुला ।  
व्रीहयो मुष्टिमात्राः स्युर्मुद्गमाषयवा अपि ॥ ८ ॥  
  
तण्डुलाः स्युस्तदर्धांशाः कोद्रवा मुष्टिसम्मिताः ।  
गोधूमा रक्तकलमा विहिता मुष्टिमानतः ॥ ९ ॥  
  
तिलाश्चुलुकमात्राः स्युः सर्षपास्तत्प्रमाणकाः ।  
शुक्तिप्रमाणं लवणं मरिचान्यपि विंशतिः ॥ १० ॥  
  
पुरं वरदमानं स्याद्रामठं तत्समं स्मृतम् ।  
चन्दनागुरुकर्पूरकस्तूरीकुङ्कुमानि च ॥ ११ ॥  
  
तिन्तिणीबीजमानानि समुद्दिष्टानि देशिकैः ।  
  
इति ॥ उत्तरतन्त्रे - पायसं चाक्षसम्मितम् इति । कर्षलक्षणं तत्रैव   
माषो दश गुञ्जाः स्यात् षोडशमाषो निगद्यते कर्षः इति ।   
तैलस्याप्येतदेव परिमाणम् । शुक्तिः कर्षद्वयम् प्रसृतिमात्रं   
पलद्वयमात्रं मुष्टिः पलं पलार्धं कर्षद्वयं ग्रासार्धम्   
अशीतिरक्तिकामितम् ॥ कुलमूलावतारे :  
  
गुञ्जाभिर्दंशभिर्माषः शाणो माषचतुष्टयम् ।  
द्वौ शाणौ घटकः कोलो बदरम् इक्षणश्च (?) सः ॥ १ ॥  
  
तौ द्वौ पाणितलं कर्षः सुवर्णं कवलग्रहः ।  
पिचुर्बिडालपदकं तिन्दुकोऽक्षश्च तद्द्वयम् ॥ २ ॥  
  
शुक्तिरष्टात्मिका ते द्वे पलं बिल्वचतुर्थिका ।  
मुष्टिराम्रं प्रगुञ्जोऽथ द्वे पले प्रसृतिस्तथा ॥ ३ ॥  
  
इति । मातुलुङ्गं बीजपूरम् । उर्वारुकं कर्कटी । तदर्धांशाः   
शुक्तिमिता । चुलुकमात्राः पाणितलप्रमाणाः कर्षमात्रा इत्यर्थः ।   
अक्षसम्मितं कर्षद्वयमात्रम् । पुरं गुग्गुलः ।   
बदरमानमशीतिगुञ्जामितम् । रामठ हिङ्गुः ॥ नारदपञ्चरात्रे :   
तृतीयं खण्डं मूलानां ह्रस्वानि स्वप्रमाणतः । इति ।   
शैवागमेऽपि : खण्डत्रयं स्यान्मूलानां सुक्ष्माण्येवं च   
होमयेत् । एवं केवलमखण्डमिति यावत् । कन्दानामष्टमं भागं   
लतानामङ्गुलद्वयम् । इति ॥  
  
अथ समिधः । तत्र नारदपञ्चरात्रे -  
  
समित्प्रादेशमात्रेण समच्छेदान्विता तथा ।  
विशीर्णा द्विदला ह्रस्वा वक्राः स्थूलाः कृशा द्विधा ॥ १ ॥  
  
क्रिमिदष्टाश्च दीर्घाश्च निस्त्वचः परिवर्जिताः ।  
विशीर्णायुःक्षयं कुर्यात् द्विदला व्याधिसम्भवा ॥ २ ॥  
  
ह्रस्वायां मृत्युमाप्नोति वक्रा विघ्नकरी मता ।  
स्थूलाभिहरते लक्ष्मीं कृशायां जायते क्षयः ॥ ३ ॥  
  
द्विधायां नेत्रदोषाः स्युः कीटदष्टार्थनाशिनी ।  
द्वेषं प्रकुरुते दीर्घा प्राणघ्न्यो निस्त्वचः कृताः ॥ ४ ॥  
  
सक्षीरा नाधिकान्यूनाः समिधः सर्वकामदाः ।  
आर्द्रत्वचं समच्छेदा जर्झर्यङ्गुलवर्तुलाम् ॥ ५ ॥  
  
ईदृशीं होमयेत् प्राज्ञः प्राप्नोति विपुलां श्रियम् ।  
श्रौते स्मार्ते च तन्त्रोक्ते समिधः परिकीर्तिताः ॥ ६ ॥  
  
इति । तथा वायवीयसंहितायाम् -  
  
ताः पालाश्यः परा वापि यज्ञिया द्वादशाङ्गुलाः ।  
अवक्रा न स्वयं शुष्काः सत्वचो निर्व्रणाः समाः ॥ १ ॥  
  
दशाङ्गुला वा विहिताः कनिष्ठाङ्गुलसम्मिताः ।  
प्रादेशमात्रा वा लाभे होतव्याः सकला अपि ॥ २ ॥  
  
इति ॥ अथ प्रकृते क्रियादीक्षाशक्तानां वर्णदीक्षादिविधिर्लिख्यते : तत्र   
पुंस्प्रकृत्यात्मकानकारादिक्षकारान्तान् मातृकावर्णान्   
पुंस्प्रकृत्यात्मके शिष्यदेहे यथाविधि विन्यस्य पुनः   
संहारक्रमेण मूर्धादिहृदयान्तस्थं क्षकारं   
नाभ्यन्तस्थलकारे संहरामि हृदादिनाभिपर्यन्तस्थलकारं   
हृदादिवामपादाग्रस्थे हकारे संहरामि   
हृदादिवामपादाग्रपर्यन्तस्थं   
  
प्। २८२)  
  
हकारं हृदादिदक्षिणपादाग्रपर्यन्न्तस्थे सकारे संहरामि   
हृदादिदक्षिणपादाग्रपर्यन्तस्थं सकारं   
हृदादिवामपाण्यग्नावधिस्थे षकारे संहरामि   
हृदादिवामपाण्यग्रावधिस्थं षकारं   
हृदादिदक्षिणपाण्यग्रावधिस्थे शकारे संहरामि एवं युक्त्या   
शकारं वकारे संहरामित्यादि मुखवृत्तस्थमाकारं शिरःस्थे   
अकारे संहरामि एवं युक्त्या वर्णान् संहृत्य पुनस्तच्चैतन्यं   
सकलतत्त्वग्रामसमेतं परमात्मनि संयोज्य   
विलीनसकलतत्त्वसमूहं विगतनिखिलकलुषं दिव्यतनुं शिष्यं   
विचिन्त्य पुनः परमात्मनः सकाशादकारादिक्षकारान्तान्   
वर्णानुत्पाद्य वक्ष्यमाणसृष्टिन्यासक्रमेण शिष्यदेहे   
मातृकावर्नान् विन्यस्य पुनस्तच्चैतन्यं तत्त्वग्रामसमेतं तस्मिन्   
संयोज्योक्तविधिनोपदेशं कुर्यात् इति वर्णात्मदीक्षा ॥  
  
अथ कलादीक्षा : तत्र पादतलतो जानुपर्यन्तं निवृत्तिकलां जानुतो   
नाभिपर्यन्तं प्रतिष्ठाकलां नाभितः कण्ठपर्यन्तं   
विद्याकलां कण्ठतो ललाटपर्यन्तं शान्तिकलां ललाटात्   
ब्रह्मरन्ध्रपर्यन्तं शान्त्यतीताकलां च शिष्यदेहे सञ्चिन्त्य   
निवृत्तिकलां प्रतिष्ठाकलायां संहरामि प्रतिष्ठाकलां   
विद्याकलायां संहरामि विद्याकलां शान्तिकलायां   
शान्त्यतीताकलायां संहरामि इति क्रमात् संहृत्य वेधयित्वा तां   
परमात्मनि संहृत्य प्राग्वत्तस्य शरीरं संशोध्य समुत्पाद्य   
परमात्मनः सकाशाच्छान्त्यतीताकलां ततः शान्तिं ततो विद्यां   
ततः प्रतिष्ठां ततो निवृत्तिं च सृष्टिक्रमेण शिष्यदेहे तत्तद्स्थाने   
संयोज्योपदेशादिकं कुर्यादिति । एवमष्टात्रिंशत्कलाभिर्वोक्त्युक्त्या   
संहारसृष्टिन्यासक्रमेण शिष्यं संस्कृत्य दीक्षां दद्यात् इति   
कलादीक्षा ॥  
  
अथ स्पर्शदीक्षा : तत्र गुरुः स्वहस्ततले शिवरूपं स्वगुरुं ध्यायन्   
मूलविद्यां षडङ्गमातृकां च जपन् शिष्यस्य शिरसि   
स्वदक्षिणकरं निधायोपदिशेत् इति स्पर्शदीक्षा ॥  
  
अथ वाग्दीक्षा : तत्र गुरुः परचिद्रूपे शिवे चित्तं निधाय तदुद्भूतान्   
समस्तमन्त्रान् ध्यायंस्तन्मनाः स्वयं सिष्यायोपदिशेमन्त्रान् इति   
वाग्दीक्षा ॥  
  
अथ दृग्दीक्षा : तत्र गुरुः स्वनेत्रे निमील्य परमात्मस्वरूपिणीं   
देवतां ध्यात्वा प्रसन्नचित्तो दिव्यचक्षुषा शिष्यं निरीक्ष्य   
मन्त्रोपदेशं कुर्यात् इति दृग्दीक्षा । पश्चादुक्तमेतत् दीक्षात्रयं   
विरक्तानां शिष्याणां तत्त्वविदा गुरुणा कर्यमिति । स्त्रीणां तु   
वाग्दीक्षैव विहिता नान्या ॥  
  
अथ वेधदीक्षा : तत्र गुरुः शिष्यस्य मूलाधारे   
चतुर्दलपङ्कजमध्यत्रिकोणमध्ये यथोक्तरूपां कुण्डलिनीं   
ध्यात्वा तत्पत्रचतुष्ट्यमध्यस्थवादिसान्ताक्षरचतुष्टयं   
तन्मध्यस्थिते कमलासने संहृत्य तं ब्रह्माणं तदूर्ध्वगं   
तस्वाधिष्ठानाख्यषट्पत्रकमलमध्यस्थिते विष्णौ संयोज्य   
वेधयित्वा तत्पत्रषट्कमध्यस्थवादिलान्तवर्णषट्कं विष्णौ   
संयोज्य तदूर्ध्वे नाभिमण्डले दशकलात्मके मणिपूराख्ये   
विष्णुं संयोज्य   
तत्पत्रदशकमध्यस्थडादिफान्तवर्णदशकसहितं विष्णुं   
तत्पङ्कजमध्यस्थे रुद्रे संयोज्य वेधयित्वा तं रुद्रमनाहताख्ये   
हृत्पद्मे कादिठान्तद्वादशवर्णाढ्यद्वादशदलसंयुक्ते संयोज्य   
तैरक्षरैः सार्धं तं तन्मध्यस्थितेश्वरे संयोज्य वेधयित्वा   
कण्ठदेशे षोडशस्वराढ्यषोडशदलकमले विशुद्धचक्रे   
तमीश्वरं संयोज्य तैः स्वरैः सार्धम् ईश्वरं तन्मध्यस्थे   
सदाशिवे संयोज्य वेधयित्वा तं सदाशिवं   
भ्रूमध्यद्विदलपङ्कजमाज्ञाचक्रं नीत्वा   
तत्पत्रद्वयहक्षवर्णद्वयसहितं सदाशिवं तन्मध्यवर्तिनि बिन्दौ   
संयोज्य वेधयित्वा तं बिन्दुं तदूर्ध्वस्थितायां कलायां   
संयोज्य तां पुनर्नादे तं नादान्ते तमुन्मन्यां तां विषुचक्रे   
विषुचक्रं गुरुवक्त्रे चेत्युत्तरोत्तरं संयोज्य वेधयित्वा जीवात्मना   
सह तां कुण्डलिनीं परशिवे संयोज्य वेधयेत् । एवं कृते शिष्यो   
गुर्वाज्ञया छिन्नसंसारपाशो विसञ्ज्ञः सद्यः क्षितितले पतति । ततो   
गुरुः संहृतविपरीतक्रमेण परशिवात् कुण्डलिनीमुत्पाद्य तथा   
हृत्मखिलं सृष्टिक्रमेण शिष्यदेहे तत्तच्चक्रे तां तां देवतां   
संयोज्य हृदये जीवं मूलाधारे कुण्डलिनिं संयोज्योपदेशादिकं   
कुर्यात् । ततः सञ्जातदिव्यबोधो भूतभविष्यद्वर्तमानज्ञः   
सदाशिवो भवति इति विधदीक्षा ॥ प्रायः कलौ वेधदीक्षाकरो   
गुरुस्तद्योग्यः शिष्यश्च दुर्लभ इत्याहुराचार्याः । प्रसङ्गादत्रापि   
लिखितेयमिति शिवम् ॥  
  
अथैवं दीक्षितानां सद्भक्तियुक्तानां गुरुतः   
शास्त्रतश्चाधिगताशेषरहस्यपरमार्थानां गुरुः शिष्याणां   
पूर्णाभिषेकाख्यं  
  
प्। २८३)  
  
द्वितीयमभिषेकं कुर्यात् । तत्र प्रागुक्ते मण्डपे वेदिकायां   
वक्ष्यमाणं विपुलं तत्पूजाचक्रं निर्माय प्राग्वत् पञ्चजोभिः   
कर्णिकादलकेसरकोणादिकमापूर्य तस्य मध्ये   
खारीतोयपूर्णकुम्भं प्रागुक्तविधिना संस्थाप्यान्येषु दलेषु   
कोणेषु चतुरस्रेषु च सर्वावरणदेवतापूजास्थानेषु   
प्रस्थद्वयजलपूर्णकलशान् संस्थाप्य तत्र मध्येकुम्भे   
देवतामावाह्य प्रागुक्तविधिना षोडशोपचारैः सम्पूज्यान्येषु   
कलशेषु तथैवाङ्गावरणदेवताः सम्पूज्य दीक्षोक्तविधिना   
शिष्यजन्मनक्षत्रे प्राग्वत् पञ्चवाद्यघोष पुरःसरं   
स्वेष्टदेवताभक्तैर्ब्राह्मणैः सह तं सम्यगभिषिञ्चेत् । ततः   
शिष्योऽपि प्राग्वत् श्रीगुरुं प्रणम्य दक्षिणादिकं दत्त्वा   
ब्राह्मणान् भूरिदक्षिणादिभिः सन्तोषयेदिति पूर्णाभिषेकविधिः ॥  
  
पूर्णाभिषेकहीनो यः साधको म्रियते यदि ।  
पिशाचत्वमवाप्नोति नरकं च प्रपद्यते ॥ १ ॥  
  
इति कुलार्णववचनादावश्यकोऽयमभिषेकः ।  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य-  
श्रीभगवच्छङ्कराचार्यशिष्य-  
श्रीविष्णुशर्माचार्यशिष्यश्रीप्रग्लभाचार्यशिष्य -    
श्रीविद्यारण्ययतिविरचिते श्रीविद्यार्णवाख्ये तन्त्रे त्रयोदशः श्वासः   
॥ १३ ॥  
  
  
  
  
  