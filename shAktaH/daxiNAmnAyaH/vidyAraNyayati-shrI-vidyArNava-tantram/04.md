+++
title = "०४"

+++
  
॥ चतुर्थः श्वासः ॥  
  
(अथ कालीमते त्रैपुररश्मिक्रमस्त्रिपुरामधिकृत्य-)  
  
मातृकावैभवं वक्ष्ये सर्वतन्त्रेषु गोपितम् ।  
यं बुद्ध्वा सम्प्रदायेन साधको गतसंशयः ॥ ४-१ ॥  
  
मन्त्रोद्धारं स्वयं कुर्यान्मातृकारश्मिबोधनात् ।  
प्रथमं मातृकारश्मिक्रमो ज्ञेयः सदा बुधैः ॥ ४-२ ॥  
  
रश्मिक्रममविज्ञाय मन्त्रोद्धारं करोति यः ।  
अन्धकारे स्थितं वस्तु द्रष्टुमन्वेषयत्ययम् ॥ ४-३ ॥  
  
तस्मात् सर्वप्रयत्नेन गुरुतः शास्त्रतोऽपि वा ।  
सम्यग्ज्ञात्वा विधानेन साधको गतसंशयः ॥ ४-४ ॥  
  
मन्त्रस्वरूपं जानीयान्मन्त्रवीर्यस्य सिद्धये ।  
अनायासेन सिद्धिः स्यान्मन्त्रवीर्यप्रबोधनात् ॥ ४-५ ॥  
  
मन्त्रवीर्यमविज्ञाय यो मन्त्रं भजते नरः ।  
कल्पकोटिसहस्रैस्तु मन्त्रसिद्धिर्न जायते ॥ ४-६ ॥  
  
वर्णानां रश्मयो ज्ञेयाः श्वासरूपा न संशयः ।  
ते श्वासाः पूर्णरूपाः स्युः षट्शताधिकतोऽपि च ॥ ४-७ ॥  
  
गुणसप्तसहस्राणि ह्यपूर्णा द्विगुणीकृताः ।  
ते श्वासा द्विविधा प्रोक्ता बाह्याभ्यन्तरयोगतः ॥ ४-८ ॥  
  
सूर्यचन्द्रविभेदेन क्रूरसौम्यप्रभेदतः ।  
पिङ्गलेडाविभेदेन ये श्वासाश्चार्धरूपिणः ॥ ४-९ ॥  
  
मूलाधारे नाभिपद्मे स्वाधिष्ठानेऽप्यनाहते ।  
विशुद्धौ तु भ्रुवोर्मध्ये षट्चक्रेषु व्यवस्थिताः ॥ ४-१० ॥  
  
प्रतिचक्रं त्रिसाहस्रं षट्शताधिकमेव च ।  
मूलाधारं क्षितेः स्थानं स्वाधिष्ठानं तु तेजसः ॥ ४-११ ॥  
  
मणिपूरमपां स्थानं वायोः स्थानमनाहतम् ।  
विशुद्धं नभसः स्थानमाज्ञाचक्रं तु मानसम् ॥ ४-१२ ॥  
  
मूलाधारे महापद्मं चतुर्दलसमन्वितम् ।  
वादिसान्तचतुर्वणैर्दलमध्येषु संयुतम् ॥ ४-१३ ॥  
  
एकस्यैकस्य वर्णस्य रश्मीनां नवशत्यपि ।  
पार्थिवा रश्मयेस्तु चतुर्दश चतुर्दश ॥ ४-१४ ॥  
  
प्रत्यक्षरं तु विज्ञेया वादिसान्ते यथाक्रमम् ।  
मणिपूरे दशदले डादिफान्तसमन्विते ॥ ४-१५ ॥  
  
तत्राप्या रश्मयो ज्ञेया द्विपञ्चाशद्विभागशः ।  
स्वाधिष्ठाने रसदले बादिलान्ताक्षरान्विते ॥ ४-१६ ॥  
  
द्वाषष्टी रश्मयो ज्ञेयास्तैजसाश्चात्र भागशः ।  
अनाहते रविदले कादिठान्ताक्षरान्विते ॥ ४-१७ ॥  
  
वायव्या रश्मयो ज्ञेयाश्चतुष्पञ्चाशदत्र वै ।  
विशुद्धे षोडशदले षोडशस्वरसंयुते ॥ ४-१८ ॥  
  
नाभसा रश्मयो ज्ञेया द्विसप्ततिर्विभागशः ।  
आज्ञाचक्रे तु द्विदले हक्षाभ्यां संयुते परे ॥ ४-१९ ॥  
  
मानसा रश्मयो ज्ञेयाश्चतुःषष्टिर्यथाक्रमम् ।  
षडाधारेषु सम्भूय त्रिशतं षष्टिरश्मयः ॥ ४-२० ॥  
  
एकस्यैकस्य वर्णस्य रश्मयो ये समाश्रिताः ।  
तेषु रश्मिषु सम्प्रोक्ताः षड्विधाः पार्थिवादयः ॥ ४-२१ ॥  
  
सङ्कीर्णा रश्मय इति तेषां नामानि च ब्रुवे ।  
चतुर्दलात्मकाधारषट्पञ्चाशद्दलेषु च ॥ ४-२२ ॥  
  
पूर्वादि पार्थिवा ज्ञेया मयूखाः शुभदायकाः ।  
सुन्दरी त्रिपुराद्या च सुन्दरस्त्रिपुरादिकः ॥ ४-२३ ॥  
  
ततो हृदयदेवी च देवोऽत्र हृदयादिकः ।  
शिरोदेवी शिरोदेवः शिखादेवी ततः परम् ॥ ४-२४ ॥  
  
शिखादिदेवः कवचदेवी कवचदेवकः ।  
नेत्रदेवी नेत्रदेवोऽस्त्रदेव्यस्त्रादिदेवकः ॥ ४-२५ ॥  
  
कामेश्वरी च कामेशस्ततश्च भगमालिनी ।  
भगमाली ततो नित्यक्लिन्ना नित्यादिक्लिन्नकः ॥ ४-२६ ॥  
  
प्। ५४)  
  
भेरुण्डापि च भेरुण्डो वह्निवासिन्यतः परम् ।  
वह्निवासी महावज्रेश्वरी वज्रेश्वरस्तथा ॥ ४-२७ ॥  
  
शिवादूती शिवादूतस्त्वरिता त्वरितस्ततः ।  
कुलादिसुन्दरी चैव ततश्च कुलसुन्दरः ॥ ४-२८ ॥  
  
नित्या नित्यस्ततो नीलपताका तदनन्तरम् ।  
नीलादिकपताकश्च विजया विजयस्ततः ॥ ४-२९ ॥  
  
सर्वमङ्गलनाम्नी च सर्वमङ्गलनामकः ।  
ज्वालामालिनिका चैव ज्वालामाली ततः परम् ॥ ४-३० ॥  
  
चित्रा च चित्रः कथितो महानित्या ततः परम् ।  
महानित्यस्ततश्चैव परमेशी ततः परम् ॥ ४-३१ ॥  
  
परमेशस्तु मित्रेशमयी मित्रेशसञ्ज्ञकः ।  
ततस्तु षष्ठीशमयी तथा षष्ठीसञ्ज्ञकः ॥ ४-३२ ॥  
  
उड्डीशमय्यथोड्डीशमवश्चापि ततः परम् ।   
चर्य्यानाथमयी चैव चर्य्यानाथमयस्तथा ॥ ४-३३ ॥  
  
मयूखाः पार्थिवाः प्रोक्ताः साधकाभीष्टदायकाः ।  
नाभिस्थाने द्विपञ्चाशद्दले दशदलात्मके ॥ ४-३४ ॥  
  
तत्राप्या रश्मयो ज्ञेया द्विपञ्चाशत् क्रमेण वै ।  
लोपामुद्रामयी चैव लोपामुद्रामयस्ततः ॥ ४-३५ ॥  
  
तथागस्त्यमयी चैव तथागस्त्यमयस्तथा ।  
कालतापनशब्दादिमयी कालादितापनः ॥ ४-३६ ॥  
  
मयः षष्ठश्च विज्ञेयो धर्माचार्यमयी तथा ।  
धर्माचार्यमयो मुक्तकेश्वरादिमयी ततः ॥ ४-३७ ॥  
  
मुक्तकेश्वरनामादिमयो दीपकलादिकः ।  
नाथमय्यपि दीपादिकलानाथमयस्ततः ॥ ४-३८ ॥  
  
विष्णुदेवमयी चैव विष्णुदेवमयस्ततः ।  
प्रभाकरादितो देवमयस्तेजोमयी ततः ॥ ४-३९ ॥  
  
तेतोदेवमयश्चैव मनोदेवमयी तथा ।  
मनोदेवमयश्चैव कल्याणपदपूर्वकम् ॥ ४-४० ॥  
  
देवमय्यपि कल्याणदेवादिमयकस्तथा ।  
रत्नदेवमयी चैव रत्नदेवमयस्ततः ॥ ४-४१ ॥  
  
वासुदेवमयी चैव वासुदेवमयस्तथा ।  
रामानन्दमयी चैव रामानन्दमयस्तथा ॥ ४-४२ ॥  
  
अणिमासिद्धिरणिमासिद्धश्च लघिमादिका ।  
सिद्धिश्च लघिमासिद्धो महिमासिद्धिरप्यथ ॥ ४-४३ ॥  
  
महिमासिद्ध इत्येव ईशित्वादिस्ततः परम् ।  
सिद्धिरीशित्वसिद्धः स्याद् वशित्वादिस्ततः परम् ॥ ४-४४ ॥  
  
सिद्धिर्वशित्वसिद्धः स्यात् प्राकाम्यादिस्ततः परम् ।  
सिद्धिः प्राकाम्यसिद्धः स्यात् भुक्तिसिद्धिस्ततः परम् ॥ ४-४५ ॥  
  
भुक्तिसिद्धस्ततोऽपीच्छासिद्धिरिच्छादिसिद्धकः ।  
प्राप्तिसिद्धिः प्राप्तिसिद्धः सर्वकामादिसिद्धिका ॥ ४-४६ ॥  
  
सर्वकामादिसिद्धश्च ब्राह्मी ब्रह्मा अतः परम् ।  
माहेश्वरी च माहेशो ज्ञेया वै जलरश्मयः ॥ ४-४७ ॥  
  
द्वाषष्टिदलके पद्मे स्वाधिष्ठाने रसात्मके ।  
पूर्वादिदलमारभ्य ज्ञेया तैजसरश्मयः ॥ ४-४८ ॥  
  
कौमारी च कुमारश्च वैष्णवी विष्णुरेव च ।  
वाराही च वराहश्च माहेन्द्री च महेन्द्रकः ॥ ४-४९ ॥  
  
चामुण्डा चैव चामुण्डो महालक्ष्मीस्ततः परम् ।  
महालक्ष्मस्ततश्चैव सर्वसङ्क्षोभणी ततः ॥ ४-५० ॥  
  
सर्वसङ्क्षोभणश्चैव सर्वविद्रावणी ततः ।  
सर्वविद्रावणश्चैव सर्वाकर्षणिका ततः ॥ ४-५१ ॥  
  
सर्वाकर्षणकश्चैव सर्ववशङ्करी ततः ।  
सर्ववशङ्करश्चैव सर्वोन्मादनिका ततः ॥ ४-५२ ॥  
  
सर्वोन्मादनकश्चैव सर्वादिकमहाङ्कुशा ।  
तथा महाङ्कुशः सर्वखेचरी सर्वखेचरः ॥ ४-५३ ॥  
  
सर्वबीजा सर्वबीजः सर्वयोनिस्ततः परम् ।  
सर्वयोनिस्त्रिखण्डा च त्रिखण्डस्तदनन्तरम् ॥ ४-५४ ॥  
  
त्रैलोक्यमोहनादिश्च चक्रस्वामिनिका ततः ।  
तथैव चक्रस्वामी च प्रकटयोगिनी तथा ॥ ४-५५ ॥  
  
ततः प्रकटयोगी च कामाकर्षणिका ततः ।  
कामाकर्षणकश्चैव बुद्ध्याकर्षर्णिका ततः ॥ ४-५६ ॥  
  
बुद्ध्याकर्षणकश्चैवाहङ्काराकर्षणी तथा ।  
अहङ्काराकर्षणश्च शब्दाकर्षणिका ततः ॥ ४-५७ ॥  
  
शब्दाकर्षणकश्चैव स्पर्शाकर्षणिका ततः ।  
स्पर्शाकर्षणकश्चैव रूपाकर्षणिका ततः ॥ ४-५८ ॥  
  
रूपाकर्षणकश्चैव रसाकर्षणिका ततः ।  
रसाकर्षणकश्चैव गन्धाकर्षणिका ततः ॥ ४-५९ ॥  
  
गन्धाकर्षणकश्चैव चित्ताकर्षणिका ततः ।  
चित्ताकर्षणकश्चैव धैर्याकर्षणिका ततः ॥ ४-६० ॥  
  
धैर्याकर्षणकश्चैव स्मृत्याकर्षणिका ततः ।  
स्मृत्याकर्षणकश्चैव नामाकर्षणिका ततः ॥ ४-६१ ॥  
  
नामाकर्षणकश्चैव बीजाकर्षणिका ततः ।  
बीजाकर्षणकश्चैव ततश्चानाहते तथा ॥ ४-६२ ॥  
  
प्। ५५)  
  
चतुरुत्तरपञ्चाशद्दले रविदलात्मके ।  
वायव्या रश्मयो ज्ञेयाः पूर्वपत्रादितः क्रमात् ॥ ४-६३ ॥  
  
आत्माकर्षणिका चैव आत्माकर्षणकस्तथा ।  
अमृताकर्षणी शक्तिरमृताकर्षणस्तथा ॥ ४-६४ ॥  
  
शरीराकर्षणी चैव शरीराकर्षणस्ततः ।  
सर्वाशापरिपूरादिचक्रस्वामिन्यतः परम् ॥ ४-६५ ॥  
  
तथैव चक्रस्वामीति गुप्तयोगिन्यतः परम् ।  
गुप्तयोगी ततश्चैवानङ्गादिकुसुमा ततः ॥ ४-६६ ॥  
  
अनङ्गकुसुमोऽनङ्गमेखलानङ्गमेखलः ।  
अनङ्गमदनानङ्गमदनोऽनङ्गशब्दतः ॥ ४-६७ ।  
  
मदनातुरातोऽनङ्गमदनातुर एव च ।  
अनङ्गरेखानङ्गादिरेखोऽनङ्गादिवेगिनी ॥ ४-६८ ॥  
  
अनङ्गवेग्यनङ्गाङ्कुशानङ्गाङ्कुश एव च ।  
अनङ्गमालिनी चानङ्गादिमाली ततः परम् ॥ ४-६९ ॥  
  
सर्वसङ्क्षोभणादिश्च चक्रस्वामिनिका ततः ।  
तथैव चक्रस्वामीति गुप्तादितरयोगिनी ॥ ४-७० ॥  
  
तथैव योगी सर्वादिसङ्क्षोभण्यथ तत्परम् ।  
सर्वसङ्क्षोभणश्चैव सर्वविद्रावणी ततः ॥ ४-७१ ॥  
  
सर्वविद्रावणश्चैव सर्वाकर्षणिका ततः ।  
सर्वाकर्षणकश्चैव सर्वाह्लादनिका ततः ॥ ४-७२ ॥  
  
सर्वाह्लादनकश्चैव सर्वसम्मोहनी ततः ।  
सर्वसम्मोहनः सर्वस्तम्भनी च ततः परम् ॥ ४-७३ ॥  
  
सर्वस्तम्भनकश्चैव सर्वजृम्भणिका ततः ।  
सर्वजृम्भणकश्चैव सर्ववशङ्करी ततः ॥ ४-७४ ॥  
  
सर्ववशङ्करः सर्वरञ्जनी सर्वरञ्जनः ।  
सर्वोन्मादनिका सर्वोन्मादनश्च ततः परम् ॥ ४-७५ ॥  
  
सर्वार्थसाधनी चैव ततः सर्वार्थसाधनः ।  
सर्वसम्पत्तिपूरण्या सर्वसम्पत्तिपूरणः ॥ ४-७६ ॥  
  
द्वासप्ततिदले कण्ठे षोडशच्छदकात्मके ।  
नाभसा रश्मयो ज्ञेयाः पूर्वादिदलतः क्रमात् ॥ ४-७७ ॥  
  
सर्वमन्त्रमयी चैव सर्वमन्त्रमयस्ततः ।  
सर्वद्वन्द्वक्षयकरी सर्वद्वन्द्वक्षयङ्करः ॥ ४-७८ ॥  
  
सर्वसौभाग्यदायादिकचक्रस्वामिनी ततः ।  
तथैव चक्रस्वामीति सम्प्रदायादियोगिनी ॥ ४-७९ ॥  
  
सम्प्रदायादियोगी च सर्वसिद्धिप्रदा तथा ।  
सर्वसिद्धिप्रदश्चैव सर्वसम्पत्प्रदा ततः ॥ ४-८० ॥  
  
सर्वसम्पत्प्रदश्चैव सर्वप्रियकरी ततः ।  
सर्वप्रियकरश्चैव सर्वमङ्गलकारिणी ॥ ४-८१ ॥  
  
सर्वमङ्गलकारी च सर्वकामप्रदा ततः ।  
सर्वकामप्रदश्चैव सर्वदुःखविमोचनी ॥ ४-८२ ॥  
  
तथैव मोचनः सर्वमृत्युप्रशमनी ततः ।  
सर्वमृत्युप्रशमनः सर्वविघ्ननिवारणी ॥ ४-८३ ॥  
  
तथा निवारणश्चैव तथा सर्वाङ्गसुन्दरी ।  
सर्वाङ्गसुन्दरश्चैव सर्वसौभाग्यदायिनी ॥ ४-८४ ॥  
  
तथैव दायकश्चैव सर्वार्थसाधकादितः ।  
चक्रस्वामिनिका चैव ततः स्वामी कुलादिका ॥ ४-८५ ॥  
  
उत्तीर्णयोगिनी चैव तथा योगी ततः परम् ।  
सर्वज्ञा चाथ सर्वज्ञः सर्वशक्तिप्रदा परम् ॥ ४-८६ ॥  
  
सर्वशक्तिप्रदश्चैव सर्वैश्वर्यप्रदा ततः ।  
सर्वैश्वर्यप्रदश्चैव सर्वज्ञानमयी ततः ॥ ४-८७ ॥  
  
सर्वज्ञानमयश्चैव सर्वव्याधिविनाशिनी ।  
सर्वव्याधिविनाशश्च सर्वाधारस्वरूपिणी ॥ ४-८८ ॥  
  
सर्वाधारस्वरूपश्च सर्वपापहरा तथा ।  
सर्वपापहरश्चैव सर्वानन्दमयी तथा ॥ ४-८९ ॥  
  
सर्वानन्दमयश्चैव सर्वरक्षास्वरूपिणी ।  
सर्वरक्षास्वरूपश्च सर्वेप्सितफलप्रदा ॥ ४-९० ॥  
  
तथा फलप्रदः सर्वरक्षाकरादितः परम् ।  
चक्रस्वामिनिका चैव तथा स्वामी ततः परम् ॥ ४-९१ ॥  
  
निगर्भयोगिनी चैव तथा योगी ततः परम् ।  
वशिनी च वशी चैव ततः कामेश्वरी ततः ॥ ४-९२ ॥  
  
कामेश्वरो मोदिनी च मोदी च विमला ततः ।  
विमलश्चारुणा चैवारुणश्च जयिनी जयी ॥ ४-९३ ॥  
  
सर्वेश्वरी च सर्वेशः कौलिनी कौलिकस्ततः ।  
आज्ञाचक्रे द्विपत्रात्मचतुःषष्टिदलेऽब्जके ॥ ४-९४ ॥  
  
मानसा रश्मयो ज्ञेयाः सर्वरागहरादितः ।  
चक्रस्वामिनिका चैव तथा स्वामी ततः परम् ॥ ४-९५ ॥  
  
रहस्ययोगिनी चैव तथा योगी च बाणिनी ।  
बाणी च चापिनी चापी पाशिनी पाशिकस्ततः ॥ ४-९६ ॥  
  
अङ्कुशिन्यङ्कुशी चैव महाकामेश्वरी ततः ।  
महाकामेश्वरश्चैव महावज्रेश्वरी तथा ॥ ४-९७ ॥  
  
महावज्रेश्वरश्चैव तथैव भगमालिनी ।  
भगमाली तथैवात्र महात्रिपुरसुन्दरी ॥ ४-९८ ॥  
  
प्। ५६)  
  
तथैव सुन्दरः सर्वसिद्धिप्रदादितः परम् ।  
चक्रस्वामिन्यथ तथा स्वामी चाप्यतिपूर्विका ॥ ४-९९ ॥  
  
रहस्ययोगिनी चैव तथा योगी ततः परम् ।  
श्रीभट्टारकसञ्ज्ञा च श्रीभट्टारकसञ्ज्ञकः ॥ ४-१०० ॥  
  
सर्वानन्दमयादिश्च चक्रस्वामिन्यतः परम् ।  
तथैव चक्रस्वामीति परापररहस्यतः ॥ ४-१०१ ॥  
  
योगिनी च तथा योगी त्रिपुरा त्रिपुरस्तथा ।  
(त्रिपुरादीश्वरी चैव ततश्च त्रिपुरेश्वरः) ॥ ४-१०२ ॥  
  
त्रिपुरादिसुन्दरी च ततः त्रिपुरसुन्दरः ।  
त्रिपुरादिर्वासिनी च तथा त्रिपुरवासकः ॥ ४-१०३ ॥  
  
त्रिपुराश्रीस्तथा श्रीश्च ततस्त्रिपुरमालिनी ।  
मालीत्रिपुरसिद्धा च तथा सिद्धस्ततः परम् ॥ ४-१०४ ॥  
  
त्रिपुराम्बा तथैवाम्बो महात्रिपुरसुन्दरी ।  
तथैव सुन्दरश्चाथ महामाहेश्वरी ततः ॥ ४-१०५ ॥  
  
तथा माहेश्वरश्चैव महाराज्ञी ततः परम् ।  
महाराजो महाशक्तिर्महाशक्तस्ततः परम् ॥ ४-१०६ ॥  
  
महागुप्ता महागुप्तो महाज्ञप्ता ततः परम् ।  
महाज्ञप्तो महादिश्च महानन्दा महादिकः ॥ ४-१०७ ॥  
  
महानन्दस्तथैवात्र महास्पन्दा ततः परम् ।  
महामहास्पन्द इति तथैवानुमहाशया ॥ ४-१०८ ॥  
  
महामहाशयश्चैव विज्ञेया रश्मयोऽत्र च ।  
आरोहणक्रमः प्रोक्तस्त्ववरोहक्रमं ब्रुवे ॥ ४-१०९ ॥  
  
लोपापञ्चदशार्णानां मिथुनानि ततः परम् ।  
नवात्मेश्वरवर्णानां षोडशस्वरयोगतः ॥ ४-११० ॥  
  
चत्वारि चत्वारिंशच्च शतं तेषां तु युग्मकम् ।  
पञ्चब्रह्मत्रिमूर्तीनां ज्योतिषां च कलाश्च ये ॥ ४-१११ ॥  
  
मिथुनानि च (त्वा ? ता) रोत्थकलानां मिथुनानि वै ।  
नवात्मेश्वरवर्णोत्थकलेतरकलाः पुनः ॥ ४-११२ ॥   
  
षष्ट्युत्तरं गुणशतं विज्ञेया यत्र सन्धिषु ।  
नवात्मेश्वरमन्त्रोत्थमिथुनानि गमागमे ॥ ४-११३ ॥  
  
तथा सप्तशती विंशत्युत्तरा च ततः परम् ।  
सषट्त्रिंशत्सप्तशतं सहस्राणि च विंशतिः ॥ ४-११४ ॥  
  
कालानित्याश्च विज्ञेया मूलसङ्ख्या समीरिता ।  
षट्शतोत्तरयुक्तानि सहस्राण्येकविंशतिः ॥ ४-११५ ॥  
  
श्वासरूपाः समाख्याता रश्मयोऽत्र कुलागमे ।  
सूर्याचन्द्रमसौ ज्ञेयौ मूलाङ्काद् द्विगुणीकृतात् ॥ ४-११६ ॥  
  
सङ्कीर्णरश्मयो ज्ञेया मूलाङ्काद्विन्दुहीनतः ।  
मूलाधारादधस्ताच्च सहस्रदलकेषु च ॥ ४-११७ ॥  
  
सहस्ररश्मयो भान्ति तथैव ब्रह्मरन्ध्रके ।  
सन्धिषट्केऽध ऊर्ध्वे च त्रिंशद्विंशतिसङ्ख्यया ॥ ४-११८ ॥  
  
ऊनविंशतिसाहस्रं चत्वारिंशच्चतुःशतम् ।  
सहजा रश्मयो ज्ञेयाः सङ्कीर्णा द्विसहस्रकम् ॥ ४-११९ ॥  
  
शतं षष्टिः समाख्याता विज्ञेयास्तेषु भागशः ।  
वर्णानां क्रमशो ज्ञेया पार्थिवाश्चैव पाथसाः ॥ ४-१२० ॥  
  
तैजसाश्चानिलाश्चैव नाभसा मानसास्तथा ।  
अवर्णस्य त्रयं सार्ध सपादत्रयमेव च ॥ ४-१२१ ॥   
  
अष्टमांशविहीनं स्याच्चतुष्ट्यमतः परम् ।  
अष्टमांशविहीनं स्यात् सार्धत्रयमतः परम् ॥ ४-१२२ ॥  
  
सार्धवेदं वेदसङ्ख्यं रश्मयः क्रमतः स्मृताः ।  
इकारादिस्वराणां तु क्रम एष उदाहृतः ॥ ४-१२३ ॥  
  
एकैकस्य स्वरस्यैव सार्धद्वाविंशतिक्रमः ।  
सदलाब्धिः कवर्णस्य पादन्यूनं तु पञ्चकम् ॥ ४-१२४ ॥  
  
पञ्चकं सार्धवेदं च षट् सपादं च पञ्चकम् ।  
खवर्णस्याप्ययं ज्ञेयः क्रमः पञ्चान्तकस्य तु ॥ ४-१२५ ॥  
  
भूतं सपादवेदं च पञ्चकं सार्धवारिधिः ।  
षटकं सपादभूतं स्यादपि घाक्षरकस्य तु ॥ ४-१२६ ॥  
  
सार्धाब्धिश्च सपादाब्धिः सार्धपञ्चकमेव च ।  
सार्धाम्भोधी रसाश्चैव सपादं पञ्चकं ततः ॥ ४-१२७ ॥  
  
डकारस्य चकारस्य छकारस्याप्ययं क्रमः ।   
जकारस्य तु पञ्चैव सपादं वेदमेव च ॥ ४-१२८ ॥  
  
पञ्चकं सार्धवेदं च षट्कं भूतं सपादकम् ।  
झकारस्याम्बुधिसार्धं सपादाम्बुधिरेव च ॥ ४-१२९ ॥  
  
पञ्चकं सार्धवेदं च षट्कं पादविहीनकम् ।  
षट्कं ञार्णस्य तु तथा टठयोश्च जकारवत् ॥ ४-१३० ॥  
  
डार्णस्य पादहीनं स्यात् षट्कं पञ्च सपादकाः ।  
सार्धषट्कं पञ्चकं च सप्तकं सार्धषट्कम् ॥ ४-१३१ ॥  
  
ढणतानामयं ज्ञेयः क्रमो देशिकसत्तमैः ।  
थार्णस्य सार्धभूतं स्यात् सपादं भूतमेव च ॥ ४-१३२ ॥  
  
रसाश्च पादहीनं स्यात् षट्कं सप्तकमेव च ।  
सार्धषट्कं तथा ज्ञेया दधनानां च देशिकैः ॥ ४-१३३ ॥  
  
पार्णस्य सार्धभूतं स्यात् पञ्चकं षट्कमेव च ।  
सार्धभूतं गजाः षट्कं फकारस्याप्ययं क्रमः ॥ ४-१३४ ॥  
  
प्। ५७)  
  
बार्णस्य दशकं सार्द्धा गजा दशकमेव च ।  
नवकं रविसङ्ख्याकं सार्धपङ्क्तिर्यथाक्रमम् ॥ ४-१३५ ॥  
  
भार्णस्य नवकं सार्धं नवकं पङ्क्तिरेव च ।  
नवकं रविसङ्ख्याकं सार्धपङ्क्ति क्रमेण वै ॥ ४-१३६ ॥   
  
मार्णस्य नवकं सार्धं गजाश्चैकादशापि वा ।  
नवकं रविसङ्ख्याकं सार्धपङ्क्तिः क्रमेण च ॥ ४-१३७ ॥  
  
यार्णस्य नवकं सार्धगजाः पङ्क्तिस्तथैव च ।  
नवकं रविसङ्ख्याकं सार्धैकादशकं ततः ॥ ४-१३८ ॥  
  
रार्णस्य नवकं सार्धगजा एकादश ततः ।  
नवकं रविसङ्ख्याकं सार्धपङ्क्तिर्यथाक्रमम् ॥ ४-१३९ ॥  
  
लार्णस्य दशकं सार्धगजा दशकमेव च ।  
नवकं रविसङ्ख्याकं सार्धपङ्क्तिस्तथैव च ॥ ४-१४० ॥  
  
वार्णस्य मनुसङ्ख्याकं विश्वेदेवास्तथैव च ।  
सदलं तिथिसङ्ख्याकं सदलं विश्वमेव च ॥ ४-१४१ ॥  
  
अष्टादश षोडश च शषसानां सपङ्क्तयः ।  
हार्णस्याष्टाविशतिश्च षड्विंशतिरतः परम् ॥ ४-१४२ ॥  
  
एकत्रिंशत्सप्तत्रिंशत् षट्त्रिंशत्तदनन्तरम् ।  
द्वात्रिंशच्च क्रमो ज्ञेयः क्षकारस्याप्ययं क्रमः ॥ ४-१४३ ॥  
  
ततः सङ्कीर्णरश्मीनां सहजानामशेषतः ।  
ज्ञानेन वर्णवृन्दस्य ज्ञातुं वैभवमुत्तमम् ॥ ४-१४४ ॥  
  
शक्यतेऽत्र न सन्देहः सत्यं सत्यं नचान्यथा ।  
ककाराद्यर्कवर्णानां त्रिंशत्त्रिंशत्तथैव च ॥ ४-१४५ ॥  
  
डकारस्य दशार्णानां षट्त्रिंशत्क्रम ईरितः ।  
बकारादि (दशा?रसा)र्णानां षष्टिसङ्ख्या समीरिता ॥ ४-१४६ ॥  
  
वादीनां वेदवर्णानां नवत्येवमुदाहृता ।  
हक्षयोश्च शत प्रोक्तमशीत्युत्तरमेव च ॥ ४-१४७ ॥  
  
अकारादिस्वराणां च प्रत्येकं च शतद्वयम् ।  
पञ्चविंशतिरुद्दिष्टा मयूखा मूलतः क्रमात् ॥ ४-१४८ ॥  
  
सार्द्धद्वाविंशतिर्ज्ञेयाः सङ्कीर्णास्तु पृथक् पृथक् ।  
द्विशतं सार्धयुग्मं च सहजा रश्मयः पृथक् ॥ ४-१४९ ॥  
  
कादिठान्तार्कवर्णानां मूलभूतास्तु रश्मयः ।  
शतत्रयं तु प्रत्येकं ज्ञातव्या देशिकोत्तमैः ॥ ४-१५० ॥  
  
त्रिंशत्त्रिंशत्क्रमेणैव सङ्कीर्णा रश्मयः स्मृताः ।  
द्विशतं सप्ततिश्चैव सहजास्तु पृथक्पृथक् ॥ ४-१५१ ॥  
  
डादीनां दशवर्णानां त्रिशतं षष्टिरेव च ।  
मूलभूतास्तु सङ्कीर्णाः षट्त्रिंशच्च पृथक्पृथक् ॥ ४-१५२ ॥  
  
सहजा द्विशतं षष्टिश्चतुरुत्तरमेव च ।  
बादीनां रसवर्णानां मूलभूता हि रश्मयः ॥ ४-१५३ ॥  
  
शतषटं तु सङ्कीर्णा विज्ञेयाः षष्टिसङ्ख्यया ।  
निजाः पञ्चशतं चत्वारिंशच्च क्रमतः पृथक् ॥ ४-१५४ ॥  
  
वादीनां वेदवर्णानां नवशत्या पृथक् पृथक् ।  
मूलभूतांशवो ज्ञेयाः सङ्कीर्णा नवतिः पृथक् ॥ ४-१५५ ॥  
  
निजा दशोत्तराण्यष्टौ शतानि च ततः परम् ।  
हक्षयोरष्टशत्यूर्ध्वसहस्रं मूलरश्मयः ॥ ४-१५६ ॥  
  
अशीत्युत्तरतो ज्ञेयाः शतं सङ्कीर्णरश्मयः ।  
सहस्रं षट्शतं त्रिंशत्सहजा रश्मयः क्रमात् ॥ ४-१५७ ॥  
  
सर्वेषां पार्थिवा ज्ञेयाः सषट्त्रिंशच्छतत्रयम् ।  
आप्याः सद्वादशं ज्ञेयास्त्रिशतं देशिकोत्तमैः ॥ ४-१५८ ॥  
  
द्विसप्तत्युत्तरं ज्ञेयास्त्रिशतं तैजसांशवः ।  
चतुर्विंशति ज्ञेयास्त्रिशतं वायुरश्मयः ॥ ४-१५९ ॥  
  
चतुःशतं च द्वात्रिंशद्रश्मयो नाभसा मताः ।  
त्रिशतं चाप्यशीतिश्च चत्वारो मानसाः स्मृताः ॥ ४-१६० ॥  
  
एवं रश्मिक्रमज्ञानात् साक्षात्परशिवो भवेत् ।  
नातः परतरं लोके मन्त्रवीर्यप्रकाशकम् ॥ ४-१६१ ॥  
  
गुह्याद्गुह्यतरं चैव नादेयं यस्य कस्यचित् ।  
दत्तं चेत्सिद्धिहानिः स्यादित्याज्ञा पारमेश्वरी ॥ ४-१६२ ॥  
  
स्तम्भने पर्थिवप्रायाः विज्ञेया मनवोऽत्र च ।  
आप्यप्रायाश्च मनवः शस्ताः स्युः शान्तिकर्मणि ॥ ४-१६३ ॥  
  
तैजसास्तु वियत्प्रायाः कार्मणे वश्यकेऽपि च ।  
उच्चाटने तु वायव्याः प्रशस्ता मनवोऽत्र च ॥ ४-१६४ ॥  
  
मन्त्रास्तु मानसप्राया मुक्तिदा नात्र संशयः ।  
प्रबुद्धा कुण्डलीशक्तिर्मन्त्रा बोधं प्रयान्ति च ॥ ४-१६५ ॥  
  
ज्ञात्वा सम्यग्विधानेन गुरुतः शास्त्रतोऽपिवा ।  
आरोहणक्रमेणैवाप्यवरोहक्रमेण च ॥ ४-१६६ ॥  
  
रश्मिन्यासे कृते चैव मन्त्राः सिद्ध्यन्ति तत्क्षणात् ।  
रश्मिन्यासं विना यस्तु मन्त्रवीर्यप्रयत्नवान् ॥ ४-१६७ ॥  
  
सिद्धिर्न जायते तस्य कल्पकोटिशतैरपि ।  
कालीमते समुद्दिष्टा रश्मयः सिद्धिदायकाः ॥ ४-१६८ ॥  
  
प्। ५८)  
  
इति कालीमते श्रीविद्यारश्मयः ॥  
  
वक्ष्ये कादिमते सम्यग्रश्मयश्चक्रषट्कके ।  
पार्थिवाः स्वरहीनाश्च सप्त ह्रस्वस्वरान्विताः ॥ ४-१ ॥  
  
पञ्चत्रिंशत् समुद्दिष्टा दीर्घयुक्तास्तु सप्ततिः ।  
ते पुनः शुद्धतो बिन्दुसर्गाभ्यां दशपञ्च च ॥ ४-२ ॥  
  
शतत्रयं समुद्दिष्टाः पार्थिवाः पञ्च युक्स्वराः ।  
उदात्ताश्चानुदात्ताश्च स्वरितास्तिथिसञ्ज्ञकाः ॥ ४-३ ॥  
  
ते पुनः शुद्धतो बिन्दुसर्गाभ्यां समुदाहृताः ।  
पञ्चचत्वारिंशदिति त्रिशतं षष्टिसङ्ख्यकाः ॥ ४-४ ॥  
  
मूलाधारे महीस्थाने विज्ञेया देशिकोत्तमैः ।  
सङ्कीर्णा रश्मयः ख्याता मणिपूरे जलाश्रये ॥ ४-५ ॥  
  
स्वाधिष्ठानेऽनलावासेऽनाहतेऽनिलमन्दिरे ।  
विशुद्धे व्योमनिलये तथा प्रोक्ताश्च रश्मयः ॥ ४-६ ॥  
  
आज्ञाचक्रे मनःस्थाने हलक्षास्त्रय एव हि ।  
ह्रस्वदीर्घस्वरैर्युक्ताः पञ्चोत्तरमतः परम् ॥ ४-७ ॥  
  
चत्वारिंशत् समाख्यातास्ते पुनः सानुनासिकाः ।  
ततस्तेऽननुनासाश्च तथा नवतिसङ्ख्यकाः ॥ ४-८ ॥  
  
ते पुनः शुद्धतो बिन्दुसर्गाभ्यामुभयात्मना ।  
षष्ट्युत्तरं त्रिशतकं सम्यक्ख्याताः स्युरंशवः ॥ ४-९ ॥  
  
स्वराणां भागशः प्रोक्ताः पार्थिवाद्याश्च षड्विधाः ।  
एकस्यैकस्य वर्णस्य सार्द्धद्वाविंशतिः पृथक् ॥ ४-१० ॥  
  
कादीनां रविवर्णानां पार्थिवाद्याश्च षड्विधाः ।  
एकस्यैकस्य वर्णस्य त्रिंशत् त्रिंशत् पृथक् पृथक् ॥ ४-११ ॥  
  
डादीनां दशवर्णानां पार्थिवाद्याश्च रश्मयः ।  
एकस्यैकस्य वर्णस्य षट्त्रिंशत्क्रम ईरितः ॥ ४-१२ ॥  
  
बादीनां रसवर्णानां पार्थिवांशादयः क्रमात् ।  
एकस्यैकस्य वर्णस्य षष्टिः षष्टिरुदाहृताः ॥ ४-१३ ॥  
  
वादीनां वेदवर्णानां पार्थिवाद्याश्च षड्विधाः ।  
एकस्यैकस्य नवतिर्नवतिः प्रोक्तरूपतः ॥ ४-१४ ॥  
  
हक्षयोः पार्थिवाद्याश्च षड्विधा रश्मयः क्रमात् ।  
आशीत्युत्तरतो ज्ञेयाः शतमेकैकवर्णके ॥ ४-१५ ॥  
  
एवं सहस्रद्वितयं शतं षष्टिश्च रश्मयः ।  
चक्रे चक्रे विजृम्भन्ते सङ्कीर्णा रश्मयः पृथक् ॥ ४-१६ ॥  
  
निखिला रश्मयो ज्ञेयाः सङ्कीर्णा द्वादशैव हि ।  
सहस्राणि च षष्ट्यूर्ध्वनवशत्या युतानि वै ॥ ४-१७ ॥  
  
सन्धिषटकेऽध ऊर्ध्वे च चत्वारिंशच्च षट्शतम् ।  
अष्टौ सहस्राण्येवं हि सङ्कीर्णा रश्मयोऽम्बिके ॥ ४-१८ ॥  
  
षष्ट्युत्तरशतोर्ध्वं च द्विसहस्रमपास्य च ( ? ) ।   
त्रिचत्वारिंशदेवात्र सहस्राणि शतद्वयम् ॥ ४-१९ ॥  
  
रश्मयो मूलभूता हि समुद्दिष्टा ह्यशेषतः ।  
निजाश्च भागशो ज्ञेयाः सङ्कीर्णाः प्रागुदीरिताः ॥ ४-२० ॥  
  
अर्धं सूर्यस्वरूपाश्च अर्धं सोमस्वरूपिणः ।  
  
इति । तन्त्रान्तरे-  
  
कण्ठदेशे स्वराणां च भूतवर्णत्रिके त्रिके ।  
तत्तद्भूतांशवो ज्ञेयाः शतत्रयविभागतः ॥ ४-१ ॥  
  
अन्येषां पञ्च पञ्चैव विसर्गस्य तु मानसाः ।  
शतत्रयं समुद्दिष्टा अन्येषां तु चतुर्दश ॥ ४-२ ॥  
  
कादिष्वनिलवर्णानां पञ्चोत्तरशतक्रमः ।  
अन्येषां पञ्चपञ्चैव नवानां वायुरश्मयः ॥ ४-३ ॥  
  
आग्नेयानां त्रयाणां च पञ्चोत्तरशतांशवः ।  
अन्येषां पञ्चपञ्चैव नवानामग्निरश्मयः ॥ ४-४ ॥  
  
धरार्णयोरेकशती पञ्चविंशतिरुत्तराः ।  
अन्येषां रुद्रवर्णानां पार्थिवांशा दश क्रमात् ॥ ४-५ ॥  
  
जलार्णयोरेकशती पञ्चविंशतिरुत्तराः ।  
अन्येषां रुद्रवर्णानां क्रमाद् दश जलांशवः ॥ ४-६ ॥  
  
आकाशार्णद्वयस्यापि शतं वै पञ्चविंशतिः ।  
एकैकस्य तु विज्ञेया अन्येषां दश वै दश ॥ ४-७ ॥  
  
डादिफान्तदशार्णेषु तत्तद्भूतार्णयोः पृथक् ।  
तत्तद्भूतांशवो ज्ञेयाः सार्धं शतमिति स्फुटम् ॥ ४-८ ॥  
  
अन्येषां वसुवर्णानां सार्धद्वादश रश्मयः ।  
बादिलान्तार्णषट्केषु धरावर्णद्वये पृथक् ॥ ४-९ ॥  
  
धरांशवस्तु विज्ञेयाः षष्ट्युत्तरशतं तथा ।  
अन्येषां पङ्क्तिसङ्ख्याका विज्ञेया वीरवन्दिते ॥ ४-१० ॥  
  
तत्तद्भूतांशवो भादितत्तद्भूतार्णकेषु च ।  
देशिकेन्द्रैः सुविज्ञेया एकैकस्य शतत्रयम् ॥ ४-११ ॥  
  
अन्येषां तु त्रिवर्णानां प्रत्येकं विंशतिक्रमः ।  
वार्णादिवेदवर्णानां जलयोर्जलरश्मयः ॥ ४-१२ ॥  
  
प्। ५९)  
  
सार्द्धं शतं तु विज्ञेया अन्येषां विंशक्तिक्रमः ।  
द्वितीयस्य शतं सार्धमन्येषां सप्तत्रिक्रमः ॥ ४-१३ ॥  
  
नाभसाश्चात्र विज्ञेयास्तृतीयस्य तथैव च ।  
वायव्याः क्रमतो ज्ञेया हकारस्य शतत्रयम् ॥ ४-१४ ॥  
  
क्षार्णस्य षष्टिसङ्ख्या स्यान्नाभसा नाज्ञ संशय ।  
अग्न्यंशवः क्षकारस्य विज्ञेया वै शतत्रयम् ॥ ४-१५ ॥  
  
हार्णस्य षष्टिसङ्ख्या स्यादन्ये तुल्या न संशयः ।  
एवं रश्मिक्रमः प्रोक्तः साधकानां हिताय च ॥ ४-१६ ॥  
  
गोपनीयः प्रयत्नेन स्वयोनिरिव पार्वति ।  
नाशिष्याय प्रदातव्यं नाभक्ताय कदाचन ॥ ४-१७ ॥  
  
दत्ते च सिद्धिहानिः स्यादित्याज्ञा पारमेश्वरी ।  
गुरुतः शास्त्रतो ज्ञात्वा साक्षात्परशिवो भवेत् ॥ ४-१८ ॥  
  
स्वराः षोडश विख्याताः स्पर्शास्ते पञ्चविंशतिः ।  
व्यापका दश सम्प्रोक्ताः सोमसूर्याग्निरूपिणः ॥ ४-१९ ॥  
  
गुणत्रयात्मकाः कामवसुधर्मप्रदाः क्रमात् ।  
तत्त्वत्रयात्मकाश्चैव भूर्भुवःस्वःस्वरूपिणः ॥ ४-२० ॥  
  
मूर्तित्रयात्मकाः सृष्टिस्थितिसंहारकारिणः ।  
धामत्रयात्मकाश्चैव ह्यादिमध्यान्तरूपिणः ॥ ४-२१ ॥  
  
एतेषां वैभवं वक्ष्ये शृणु देवि समाहिता ।  
तिर्यगूर्ध्वमधःस्थानारोहणाद्यवरोहतः ॥ ४-२२ ॥  
  
समस्तव्यस्तरूपेण प्रतिलोमानुलोमतः ।  
अवस्थात्रयरूपेण व्याप्यव्यापकभेदतः ॥ ४-२३ ॥  
  
तेजसां शक्तिमूर्तीनां वर्णगुम्फितयोगतः ।  
सूत्रप्रायात्मकत्वेन कुण्डलिन्या विधानतः ॥ ४-२४ ॥  
  
अष्टात्रिंशत्कला ज्ञेया मन्त्रवीर्यार्थकारिणः ।  
स्वराणां षोडश प्रोक्ताः पृथक्सोमकलाः क्रमात् ॥ ४-२५ ॥  
  
स्पर्शानां मार्णराहित्ये षट्षट् सूर्यकलाः पृथक् ।  
व्यापकानां कलाः वह्नेः पृथग् दश दशैव हि ॥ ४-२६ ॥  
  
आरोहणेऽर्घसङ्ख्यास्तास्तथा स्युरवरोहणे ।  
प्रकृतिस्था विजानीयाद्रवेरुभयथाकलाः ॥ ४-२७ ॥  
  
अप्राकृताः सोमकला वह्नेश्चापि न संशयः ।  
मार्णस्योभयथा प्रोक्ताः षट्सप्ततिकलाः क्रमात् ॥ ४-२८ ॥  
  
अष्टाविंशत्तथारोहेऽप्यवरोहे तथैव च ।  
एता निजकलाः प्रोक्ताः पूर्णमण्डलरूपिणः ॥ ४-२९ ॥  
  
तत्स्वरूपानुसन्धानसिद्धेः सम्यक्त्वयोगतः ।  
अष्टोत्तरसहस्रं वाप्यष्टोत्तरशतं तु वा ॥ ४-३० ॥  
  
अष्टाविंशतिसङ्ख्यातो जपेन्मन्त्रं समाहितः ।  
वीर्ययुक्तो भवेन्मन्त्रस्त्वनायासेन सिद्ध्यति ॥ ४-३१ ॥  
  
निजाः कलास्ते सम्प्रोक्ताः सङ्कीर्णाश्च शृणु प्रिये ।  
ततोऽष्टाविंशदर्णानामष्टात्रिंशत् पृथक्पृथक् ॥ ४-३२ ॥  
  
कभादिकठडान्ताश्च द्वादशार्णा रवेः स्मृताः ।  
स्वराः षोडश सोमस्य वह्नेर्यादि दशैव हि ॥ ४-३३ ॥  
  
चतुश्चत्वारिंशदब्धिशतं सहस्रमेव च ।  
सोमसूर्याग्निरूपिण्यः सङ्कीर्णाः स्युः कलास्तथा ॥ ४-३४ ॥  
  
असङ्कीर्णास्तथा प्रोक्ताः पूर्णमण्डलसङ्ख्यकाः ।  
सर्वाः कलास्ताः सम्प्रोक्ताः सहस्रे द्वे च विंशतिः ॥ ४-३५ ॥  
  
कला मार्णस्य सङ्कीर्णाः सहस्रं च चतुःशतम् ।  
चतुश्चत्वारिंशदिति निःशेषं समुदाहृताः ॥ ४-३६ ॥  
  
ह्रस्वस्वरास्तु पुंरूपा दीर्घाः स्त्रीरूपिणः सदा ।  
स्वराणां मध्यगं यत्तच्चतुष्कं तु नपुंसकम् ॥ ४-३७ ॥  
  
कादिवर्णाः स्मृताः केचिद् पुंरूपाः स्त्रीस्वरूपकाः ।  
केचिन्नपुंसकाः केचित्सर्वे ते ह्यूभयात्मकाः ॥ ४-३८ ॥  
  
मकारः केवलं प्रोक्तः पुरुषस्तु सदाशिवः ।  
बिन्दुरूपी च सर्वात्मा साक्षी सर्वत्र सर्वदा ॥ ४-३९ ॥  
  
तथा च व्योमवर्णानां स्वरूपं शृणु पार्वति ।  
हकारः परमं व्योम बिन्दुरूपी सदाशिवः ॥ ४-४० ॥  
  
निर्गुणो निर्मलः शुद्धो नित्यरूपी निरञ्जनः ।  
पुरुषस्तु गुणातीतो मकारः सगुणः पुमान् ॥ ४-४१ ॥  
  
शकारोऽम्ब्वात्मकं व्योम शब्दातीतं निरञ्जनम् ।  
नकारः शून्यरूपी स्यादनिलात्मकखं शिवे ॥ ४-४२ ॥  
  
णकारो धरणीयुक्तो व्योमरूपी च संस्फुटः ।  
ञकारोऽपि तथैवोक्तो ङकारो मरुदात्मकः ॥ ४-४३ ॥  
  
ऌॡकारौ व्योमवर्णौ पार्थिवानलसम्भवौ ।  
स्वरूपं वायुवर्णानां शृणुष्व परमेश्वरि ॥ ४-४४ ॥  
  
यकारो निर्गुणो वायुरूपी प्राणमयः शिवः ।   
षकारो जीवभूतश्च जीवनात्मा समीरणः ॥ ४-४५ ॥  
  
पकारो वह्निरूपी स्याद्वायुः स्पर्शात्मकः परः ।  
तकारो व्योमरूपी स्याद्वायुः सर्वार्थतत्त्वगः ॥ ४-४६ ॥  
  
टकारः स्तम्भरूपी स्याद्वायुः क्षित्यात्मकः परः ।  
चकारोऽग्न्यात्मको वायुः सौम्यरूपी महेश्वरः ॥ ४-४७ ॥  
  
ककारः खात्मको वायुः सर्वलोकविमोहनः ।  
एकारो रुद्ररूपी स्याद्वायुर्व्योमात्मकः परः ॥ ४-४८ ॥  
  
प्। ६०)  
  
आकारः शब्दरूपी स्याद्वायुरग्न्यात्मकः परः ।  
अकारः सगुणो वायुस्तेजसां निधिरव्ययः ॥ ४-४९ ॥  
  
स्वरूपमग्निवर्णानां वक्ष्येऽहं शृणु पार्वति ।  
रेफस्तु सर्वबीजानां चैतन्यं निष्कलं परम् ॥ ४-५० ॥  
  
आग्नेयमक्षरं शुद्ध निर्मलीकरणार्थकम् ।  
क्षकारो मारुतव्यापी सगुणानिलवर्णकः ॥ ४-५१ ॥  
  
फकारोऽग्न्यात्मको वर्णो व्योमरूपी परात्परः ।  
थकारो व्योमरूपी स्यादाग्नेयो व्यक्तविग्रहः ॥ ४-५२ ॥  
  
ठकारोऽग्निश्चन्द्ररूपी सलिलात्मकमक्षरम् ।  
छकारोऽम्ब्वात्मकोऽग्निश्च सर्वस्तम्भनकारकः ॥ ४-५३ ॥  
  
खवर्णो मारुतव्यापी तेजोवर्णः परात्परः ।  
ऐकारोऽग्निर्वायुरूपी सर्वमन्त्रार्थजीवनः ॥ ४-५४ ॥  
  
तेजस्त्रयात्मको वह्निरिकारः शाक्तमक्षरम् ।  
ईकारोऽग्निर्वायुरूपी सर्वबीजात्मकः परः ॥ ४-५५ ॥  
  
स्वरूपं भूमिवर्णानां शृणुष्वैकमनाः प्रिये ।  
(स ? ल) कारः पृथिवीवर्णो निर्गुणः परमव्ययः ॥ ४-५६ ॥  
  
(ल ? ल) कारः सगुणो भूमिवर्णो वाय्वात्मकः परः ।  
बकारोऽमृतरूपी स्यात् क्षितिवर्णोऽव्ययः परः ॥ ४-५७ ॥  
  
दकारोऽग्न्यात्मकः शम्भुर्भूमिवर्णो महान् प्रभुः ।  
डकारः क्षितिवर्णःस्यात्॥॥॥॥॥॥ ॥ ४-५८ ॥  
  
जार्णोऽमृतात्मको ज्ञेयो भृमिवर्णोऽमृतप्रदः ।  
गकारो वायुरूपी स्यात् क्षितिवर्णो निरोधकृत् ॥ ४-५९ ॥  
  
ओकारो व्योमरूपी स्याद्धरावर्णः परात्परः ।  
ऊकारोऽग्न्यात्मकः शम्भुर्विश्वरूपी धरार्णकः ॥ ४-६० ॥  
  
उकारोऽनिलरूपी स्याद्धरर्णो व्यापकः परः ।  
स्वरूपं जलवर्णानां वक्ष्ये शृणु महेश्वरि ॥ ४-६१ ॥  
  
वकारोऽमृतबीजं स्यान्निर्गुणः परमः शिवः ।  
सकारश्चन्द्ररूपी स्याच्छाक्तार्णो जलरूपधृत् ॥ ४-६२ ॥  
  
धरात्मको भकारः स्याज्जलार्णः परमः शिवः ।  
व्योमात्मको धकारः स्यात्पाथसार्णो महेश्वरः ॥ ४-६३ ॥  
  
ढकारो जलवर्णः स्याद्विश्वव्यापी धरात्मकः ।  
वाय्वात्मको झकारः स्याज्जलार्णः पुरुषोऽव्ययः ॥ ४-६४ ॥  
  
घकारो वायुरूपी स्यात्सलिलार्णो महान् प्रभुः ।  
औकारो व्योमरूपी स्याद्व्योमव्यापी जलार्णकः ॥ ४-६५ ॥  
  
ऋ ॠ वह्न्यात्मकौ ज्ञेयौ जलार्णौ शिवरूपिणौ ।  
वैभवं मातृकार्णानां प्रोक्तं ते परमेश्वरि ॥ ४-६६ ॥  
  
तेजस्त्रयविधानं ते प्रोक्तं यद्वर्णरूपतः ।  
तेन रूपेण मन्त्राणां भावनारूपतोऽनिशम् ॥ ४-६७ ॥  
  
वीर्यप्रकाशनं विद्धि सर्वमन्त्रेषु गोपितम् ।  
मन्त्रवीर्य स्मरन् मन्त्री जपेन्मन्त्रं समाहितः ॥ ४-६८ ॥  
  
अचिरेणैव कालेन मन्त्रसिद्धिः प्रजायते ।  
  
इति । श्रीतन्त्रराजे-  
  
मन्त्रवीर्य शृणु प्राज्ञे कथयामि सुखास्पदम् ।  
येन विज्ञानमात्रेण जीवन्मुक्तो भवेन्नरः ॥ ४-१ ॥  
  
तेजसां शक्तिमूर्तीनां प्रपञ्चस्यापि कारणम् ।  
गुणत्रयममीषां च यत्कारणमुदाहृतम् ॥ ४-२ ॥  
  
तत्स्वरूपानुसन्धानसिद्धिः सम्यक्त्वमीरितम् ।  
तन्मन्त्रवीर्यमुद्दिष्टं मन्त्राणां जीव ईरितः ॥ ४-३ ॥  
  
असम्यक्त्वं तु मन्त्राणामयोग्यकथनेन वै ।  
सदा प्रयोगाद् भजनादकाले संशयाद् भवेत् ॥ ४-४ ॥  
  
गुरोरवज्ञया पापान्निषिद्धाचारयोगतः ।  
देवताद्रोहतः सर्वपरिवादानवस्थया ॥ ४-५ ॥  
  
असम्प्रदायादज्ञानादनेकभजनादपि ।  
तत्सम्यक्त्वं येन भवेद्वीर्यं तत्पूर्वमीरितम् ॥ ४-६ ॥  
  
इति । उत्तरतन्त्रे-  
  
मन्त्रवीर्यं प्रवक्ष्यामि साधकानां हिताय च ।  
यस्याज्ञानेन नियतं मन्त्रा निश्चेतनां गताः ॥ ४-१ ॥  
  
मूलादिब्रह्मरन्ध्रान्तं सूर्यकोटिसमप्रभाम् ।  
विद्युत्कोटिनिभां देवीं चन्द्रकोटिप्रभामयीम् ॥ ४-२ ॥  
  
जगदुत्पत्तिरक्षान्तकारिणीं ज्ञानचित्कलाम् ।  
अष्टात्रिंशत्कलारूपां सर्वमन्त्रमयीं पराम् ॥ ४-३ ॥  
  
सर्वतेजोमयीं दिव्यां परमामृतजृम्भिणीम् ।  
षट्चक्रमार्गनिलयां व्योमषट्कावलम्बिनीम् ॥ ४-४ ॥  
  
चिरं ध्यात्वा साधकेन्द्रः षट् चक्राणि विभाव्य च ।  
तदन्तरष्टत्रिंशाब्जनिचय च विभाव्य च ॥ ४-५ ॥  
  
तत्तदब्जस्थितान् वर्णान् कुण्डलीसूत्रगुम्फितान् ।  
तेजस्त्रयात्मकान् ध्यात्वा सूर्याग्नीन्दुकला स्मरेत् ॥ ४-६ ॥  
  
गमागमविभेदेन तिर्यगूर्ध्वविभेदतः ।  
अवस्थापञ्चकाङ्गेन ह्यध ऊर्ध्वविभेदतः ॥ ४-७ ॥  
  
प्। ६१)  
  
समस्तव्यस्तरूपेण सर्वावस्थां गता यतः ।  
ग्रथनादिक्रमेणैव षट्कर्मसु विशेषतः ॥ ४-८ ॥  
  
तेजस्त्रयात्मकैर्वर्णैर्मूलमन्त्रं सुयोज्य च ।  
जपित्वा भावयेन्मन्त्री तत्तच्चक्रार्णकैः पृथक् ॥ ४-९ ॥  
  
ततस्तु ब्रह्मकङ्काले ध्यायेच्चक्रक्रमं सुधीः ।  
आधारचक्रं प्रथमं कुलदीपमनन्तरम् ॥ ४-१० ॥  
  
वज्रचक्रं ततः प्रोक्तं स्वाधिष्ठानात्मकं परम् ।  
रौद्रं करालचक्रं च गह्वरात्मकमेव च ॥ ४-११ ॥  
  
विद्यापदं च त्रिमुखं त्रिपदं कालदण्डकम् ।  
झङ्कारचक्रं च ततः कालोङ्गारं करङ्ककम् ॥ ४-१२ ॥  
  
दीपकं क्षोभकं झम्भकानन्दकलिकात्मकम् ।  
मणिपूरकसञ्ज्ञं च लाकुलं कालभेदनम् ॥ ४-१३ ॥  
  
महोत्साहं च परमं मादकं पदमुच्यते ।  
अनाहतान्तं चक्राणि छन्दःसङ्ख्यात्मकानि वै ॥ ४-१४ ॥  
  
ततस्तु वैष्णवं चक्रं षण्मुखं षट्पदं ततः ।  
विशुद्धं लम्बिकान्तं च लम्बिकास्थानमेव च ॥ ४-१५ ॥  
  
इन्दुचक्रं बिन्दुचक्रं नादं नादान्तमेव च ।  
शक्तिचक्रं सहस्रारमेतानि द्वादशैव तु ॥ ४-१६ ॥  
  
अष्टात्रिंशत्कलास्थानानीति चक्रक्रमः प्रिये ।  
आधाराद्दश (चक्राणि) वह्निस्थानानि सुन्दरि ॥ ४-१७ ॥  
  
ततो द्वादशचक्राणि रवेः स्थानानि वै प्रिये ।  
तदूर्ध्वं षोडशान्यत्र चक्राणीन्दोः सुरेश्वरि ॥ ४-१८ ॥  
  
कुण्डलिन्या महाशक्तेः सर्वावस्थासु सर्वदा ।  
सर्वाः कलास्ताश्चाग्नेय्यः सर्वाः सौराः महेश्वरि । १९ ॥  
  
सर्वाः सौम्याः प्रजायन्ते भावनामात्रतः शिवे ।  
अग्नित्रयं तथा सूर्यत्रयं सोमत्रयं तथा ॥ ४-२० ॥  
  
नवधा भिद्यते देवि द्वावग्नौ सूर्य एव च ।  
तथा सोमः प्रातिलोम्याद्द्वयमिन्द्वर्कयोस्तथा ॥ ४-२१ ॥  
  
एवं द्वादशधा देवि भिद्यते नात्र संशयः ।  
अग्निसूर्येन्दवश्चैव इन्दुसूर्याग्नयस्ततः ॥ ४-२२ ॥  
  
सूर्यसोमाग्नयश्चैव अग्नीन्द्वर्कास्तथैव च ।  
सूर्यसोमाग्नयश्चैव अग्निसूर्येन्दवस्तथा (?) ॥ ४-२३ ॥  
  
अष्टादश प्रभेदाः स्युः प्रतिलोमानुलोमतः ।  
साङ्कर्यभेदाः सञ्जाता नवैव परमेश्वरि ॥ ४-२४ ॥  
  
एवं भेदा भवन्त्यष्टचत्वारिंशत् क्रमेण वै ।  
एतैर्भेदैर्मूलमन्त्रग्रथनादिरिहोच्यते ॥ ४-२५ ॥  
  
मन्त्राः सर्वे महेशानि सकृदुच्चारमात्रतः ।  
वीर्यवन्ती भवन्त्येव सत्यं सत्यं न संशयः ॥ ४-२६ ॥  
  
अथवान्यप्रकारेण मन्त्रवीर्यं शृणु प्रिये ।  
अष्टात्रिंशत्कलारूपा माला सर्वार्थसाधिनी ॥ ४-२७ ॥  
  
मकारं मेरुरूपं तु कृत्वाष्टात्रिंशदेव हि ।  
एकस्यैकस्य सङ्ख्याङ्कं (?) जप्त्वा मन्त्रं प्रासिद्ध्यति ॥ ४-२८ ॥  
  
अथवान्यप्रकारेण मन्त्रवीर्यं शृणुष्व तत् ।  
वाग्भवं ब्रह्मणो बीजं श्रीबीजं विष्णुबीजकम् ॥ ४-२९ ॥  
  
मायाबीजं तु रुद्रस्य बीजत्रयमुदाहृतम् ।  
तेजस्त्रयात्मकं चैव गुणत्रयमयं प्रिये ॥ ४-३० ॥  
  
त्रिमूर्तीनां कलादौ तु त्रिबीजं योजयेत् पृथक् ।  
पूर्ववत् प्रजपेन्मन्त्रं ग्रथनादिविभेदतः ॥ ४-३१ ॥  
  
मन्त्रवीर्यं तदुद्दिष्टं सत्यं सत्यं नचान्यथा ।  
अथवान्यप्रकारेण मन्त्रवीर्यं शृणु प्रिये ॥ ४-३२ ॥  
  
हकारः सूर्य आख्यातः सूर्यो वह्न्यात्मकः प्रिये ।  
सकारः सोम आख्यात औकारः सोमरूपधृत् ॥ ४-३३ ॥  
  
बिन्दुस्तु गगनं देवि सर्वेषां समरूपधृत् ।  
यो जपेत् प्राणदूतीनामादौ बीजं पृथक्पृथक् ॥ ४-३४ ॥  
  
सहस्रं प्रजपेद् देवि ग्रथनादिविभेदतः ।  
सर्वदोषानपास्यैवं वीर्यवाञ्जायते मनुः ॥ ४-३५ ॥  
  
एवं चतुर्धा यत्प्रोक्तं मन्त्रवीर्यप्रकाशनम् ।  
गोपनीयं प्रयत्नेन स्वयोनिरिव पार्वति ॥ ४-३६ ॥  
  
मन्त्रवीर्यं शृणु प्राज्ञे प्रकारान्तरतो भृशम् ।  
दीक्षाकाले तु यद्रूपं स्वस्यानुग्रहकर्मणि ॥ ४-३७ ॥  
  
श्रीगुरोः सावधानेन तद्रूपं परमेश्वरि ।  
भावयन् व्योमचक्रेऽस्मिन् परमामृतजृम्भिते ॥ ४-३८ ॥  
  
सहस्रं प्रजपेन्मन्त्रं मातृकाक्षरमालया ।  
श्रीगुरोः कृपया देवि वीर्यवाञ्जायते मनुः ॥ ४-३९ ॥  
  
सुगमोऽयं प्रकारः स्याद् दुर्लभो भुवनत्रये ।  
  
इति ॥ दक्षिणामूर्तिसंहितायाम्-  
  
अथ वक्ष्ये महेशानि मातृकां लोकमातरम् ।   
अकारादिक्षकारान्तवर्णावयवदेवताम् ॥ ४-१ ॥  
  
इति उत्तरतन्त्रे-  
  
अथ सम्यङ्मातृकाया विधानमभिधीयते ।  
अशेषदुःखशमनं समस्तज्ञानदीपनम् ॥ ४-१ ॥  
  
प्। ६२)  
  
प्रोक्तो ब्रह्मा मुनिश्छन्दो गायत्रं देवता मता ।  
सरस्वती सर्वदेववन्दिताऽनिन्दितप्रभा ॥ ४-२ ॥  
  
समस्तमातृकायास्तु हलो बीजानि शक्तयः ।  
स्वराः स्युः परमेशानि जात्या व्यक्तिस्तु कीलकम् ॥ ४-३ ॥  
  
अनिर्वाच्यानां हलां स्वरसंयोगेन सुवाच्यत्वं व्यक्तिस्तत्कीलकमित्यर्थः ।   
अनिर्वाच्या हलो वर्णाः शक्त्या व्यक्ता भवन्ति हि इति तत्रैवोक्तत्वात् ॥   
सिद्धसारस्वततन्त्रे-  
  
दक्षहस्ततले पृष्थे करभेऽङ्गुष्ठकादिषु ।  
कनिष्ठान्तासु वामे च कनिष्ठादितलावधि ॥ ४-१ ॥  
  
स्वरान् षोडश देवेशि केवलान् विन्यसेत् प्रिये ।  
दक्षहस्ततलान्तं तु न्यसेत् संहार ईरितः ॥ ४-२ ॥  
  
दक्षहस्ततलाद् देवि वामहस्ततलावधि ।  
न्यसेद्विसर्गसंयुक्तान् सृष्टिरेषा प्रकीर्तिता ॥ ४-३ ॥  
  
वामहस्तकनिष्ठादितत्तलावधि विन्यसेत् ।  
बिन्दुसर्गयुतानष्टौ ऌकारादीन् स्वरान् पुनः ॥ ४-४ ॥  
  
दक्षहस्ततलाद् देवि तत्कनिष्ठावधि प्रिये ।   
अकारादि ॠकारान्तान् स्थितिन्यास उदाहृतः ॥ ४-५ ॥  
  
वामहस्तकनिष्ठादिपञ्चस्वङ्गुलीषु क्रमात् ।  
तकारादिशकारान्तान् पर्वस्वेकैकशो न्यसेत् ॥ ४-६ ॥  
  
अङ्गुष्ठादिकनिष्ठान्तास्वङ्गुलीषु तथा न्यसेत् ।  
दक्षहस्ते च देवेशि कादिणान्तान् स्थितिक्रमात् ॥ ४-७ ॥  
  
हकारादीन् पञ्चवर्णान् युगपत् करयोर्न्यसेत् ।  
अङ्गुष्ठादिष्वङ्गुलीषु व्यापकत्वेन सुन्दरि ॥ ४-८ ॥  
  
करशुद्धिं विधायेत्थं मातृकार्णैर्महेश्वरि ।  
षडङ्गानि न्यसेत् पश्चाद्वक्ष्यमाणेन वर्त्मना ॥ ४-९ ॥  
  
इति । भैरवीतन्त्रे-  
  
ततश्चास्याः षडङ्गानि विन्यसेद्देशिकोत्तमः ।  
अमाम्मध्ये कवर्गः स्यादिमीम्मध्ये चवर्गकः ॥ ४-१ ॥  
  
उमूम्मध्ये टवर्गः स्यादेमैम्मध्ये तवर्गकः ।  
ओमौम्मध्ये पवर्गः स्यादनुस्वारविसर्गयोः ॥ ४-२ ॥  
  
यशवर्गौ सलक्षौ स्तो जातियुक्तानिमान् न्यसेत् ।  
  
चन्द्रार्धाङ्कितशेखरां त्रिनयनां पञ्चाशदर्णैः क्रमाद्   
व्याप्ताङ्गीं शरदिन्दुकुन्दरुचिरां वक्षोजभारान्विताम् ।  
दानं चाक्षवटीं सुधारसलसत्कुम्भं शुभं पुस्तकं   
विभ्राणां करपङ्कजैर्भगवतीं पद्मासनस्थां भजे ॥ ४-१ ॥  
  
आदावभ्यन्तरे न्यस्य षडाधारेषु मन्त्रवित् ।  
अकारादिक्षकारान्तां ततो देहे बहिर्न्यसेत् ॥ ४-२ ॥  
  
इति । दक्षिणामूर्तौ-  
  
कलापत्राम्बुजे कण्ठे स्वरान् सम्यक् प्रविन्यसेत् ।  
हृद्यर्कपत्रे तद्वर्णान् नाभौ दशदले न्यसेत् ॥ ४-१ ॥  
  
दशवर्णान् लिङ्गमूले षड्दले षट् तथेश्वरि ।  
चतुर्दले तथाधारे चतुर्वर्णांस्तथेश्वरि ॥ ४-२ ॥  
  
भ्रूमध्ये द्विदले हक्षावित्यन्तर्मातृकां न्यसेत् ।  
  
इति । उत्तरतन्त्रे-  
  
मस्तके मुखवृत्ते च नेत्रकर्णेषु विन्यसेत् ।  
नासागण्डोष्ठदन्तेषु समूर्धास्येषु विन्यसेत् ॥ ४-१ ॥  
  
पाणिपादयुगस्यापि सन्ध्यग्रेषु न्यसेत् क्रमात् ।  
पार्श्वयोः पृष्ठसन्नाभिजठरेषु प्रविन्यसेत् ॥ ४-२ ॥  
  
हृद्दोर्मूलककुद्वामदोर्मूलेषु हृदादिषु ।  
करपद्युगले चैव जठराननयोर्न्यसेत् ॥ ४-३ ॥  
  
व्योमान्तसौरसनया युतकर्णिकं तत् किञ्जल्कगं स्वरयुगं प्रविलिख्य पत्रे ।  
वर्गाष्टकं तदनु भूमिपुरेण वीतमाशासु वाक्षरयुजाश्रिषु टान्तयुक्तम् ॥ ४-४   
॥  
  
अस्मिन् पीठे यजेद्देवीं नवशक्तिसमन्विते ।  
मेधा प्रज्ञा प्रभा विद्या धीर्धृतिस्मृतिबुद्धयः ॥ ४-५ ॥  
  
विद्येश्वरीति गदिता भारत्याः पीठशक्तयः ।  
  
इति । सिद्धसारस्वते-  
  
बीजं च सर्वशक्त्यन्ते कमलासनमुच्चरेत् ।  
ङेऽन्तं नमः पदं ब्रूयादयं पीठमनुर्मतः ॥ ४-१ ॥  
  
प्। ६३)  
  
बीजं यन्त्रमध्यस्थम् । तथा-  
  
अङ्गादि संयजेदादौ स्वरद्वन्द्वं ततोऽर्चयेत् ।  
अष्ट वर्गांस्ततोऽभ्यर्च्य तच्छक्तीरर्चयेत् क्रमात् ॥ ४-२ ॥  
  
कुन्दाभाश्चापविद्यायुक्करयुग्मा दलेष्विमाः ।  
व्यापिनी पालिनी युक्ता पावनी क्लेदिनी ततः ॥ ४-३ ॥  
  
धारिणी मालिनी षष्ठी हंसिनी शान्तिनी तथा ।  
ततः सम्पूजयेन्मन्त्री ब्राह्म्याद्यास्तदनन्तरम् ॥ ४-४ ॥  
  
लोकपालांस्तदस्त्राणि पूजययेत् क्रमतः सुधीः ।  
एवं कुर्यान्न्यासजालं जपेल्लक्षं च मन्त्रवित् ॥ ४-५ ॥  
  
तद्दशांशेन जुहुयान्मधुरत्रयलोलितैः ।  
तिलैः शुद्धैस्तर्पणादि ततः कुर्यात् समाहितः ॥ ४-६ ॥  
  
एवं सिद्धे मनौ मन्त्री प्रयोगान्निजवाञ्छितान् ।  
साधयेत् सर्वसिद्ध्यर्थं गुर्वनुज्ञापुरःसरम् ॥ ४-७ ॥  
  
स्वर्णं रूप्यं तथा ताम्रं वर्गषोडशदिङ्मितम् ।  
एतैस्तु रचितं सम्यग्रुचकं सर्वकामदम् ॥ ४-८ ॥  
  
वर्गः पञ्चविंशतिः दिग् दश रुचकमङ्गुलीयकम् ।  
  
अष्टोत्तरसहस्रं तु जपित्वा जुहुयात्तथा ।  
घृतेन तत्समादाय सिक्तं सम्पातसर्पिषा ॥ ४-९ ॥  
  
अभिषेकप्रकारेण घटे विन्यस्य मुद्रिकाम् ।  
मातृकां पूजयेत्तत्र साङ्गां सावरणां बुधः ॥ ४-१० ॥  
  
अभिषिक्ताय शिष्याय मुद्रां तां वितरेद् गुरुः ।  
मुद्राधारी ग्रहक्षुद्रदस्युमारीसरीसृपैः ॥ ४-११ ॥  
  
विमुक्तः सुचिरं जीवेत् प्रथमं विजयी भवेत् ।   
  
इति । मन्त्रतन्त्रप्रकाशे-  
  
सोमसूर्याग्निरूपाः स्युर्वर्णा लोहत्रयं तथा ।  
रूप्यमिन्दुः स्मृतो हेम सूर्यस्ताम्रं हुताशनः ॥ ४-१ ॥  
  
लोहभागाः समुद्दिष्टाः स्वराद्यक्षरसङ्ख्यया ।  
तैर्लोहैः कारयेन्मुद्रामसङ्कलितसङ्गताम् ॥ ४-२ ॥  
  
साग्रं सहस्रं सञ्जप्य स्पृष्ट्वा तां जुहुयात्ततः ।  
तस्यां सम्पातयेन्मन्त्री सर्पिषा पूर्वसङ्ख्यया ॥ ४-३ ॥  
  
इति । उत्तरतन्त्रे-  
  
तोयं पिबेद् दिनादौ यस्त्रिवारजप्तमेतया ।  
वत्सराञ्जायते सम्यक् स मूकोऽपि कवित्वभाक् ॥ ४-१ ॥  
  
इति । अस्यार्थः प्रातःसन्ध्यावन्दननान्तरं चुलुकेन जलमादाय तन्मध्ये   
वक्ष्यमाणमातृकायन्त्रं विभाव्याकारादिक्षकारान्तां मातृकां सञ्जप्य   
तज्जलममृतं भावयन् मूलाधारात् जिह्वाग्रान्तं सारस्वतीं नाडीं   
दीपशिखाकारां ध्यायंस्तस्यां होमधिपा पिबेत् । एवं प्रतिदिनं   
कुर्वतश्चतुर्विधं पाण्डित्यं वक्तृत्वव्याख्यातृत्ववादित्वकवित्वं चेति   
स्वात्मज्ञानं च भवतीति परमरहस्यार्थः । तथा - ब्राह्मीरसेन वचया पयसा   
पाचयेद् घृतम् । घृतं गोघृतम् अत्रौषधिन्त्रयमपि समभागं ग्राह्यम् ॥   
  
अयुतं जप्तमनया भक्षितं कविताप्रदम् ।  
अक्षरौषधिसम्पर्कपयसा पूरयेत् घटम् ॥ ४-२ ॥  
  
पयसा जलेन ।   
  
सहस्रजप्तेन ततः साध्यं सिञ्चेत् सुमन्त्रवित् ।  
स स्यान्मेधेन्दिरा कीर्तिदीर्घायुःकवितायुतः ॥ ४-३ ॥  
  
बन्ध्या च लभते पुत्रं नानागुणगणालयम् ।  
  
इति । तन्त्रराजे-  
  
वृत्तद्वयावृतं चाष्टपत्रमब्जं महीपुरम् ।  
विधाय विलिखेन्मध्ये हंसहृद्वनशक्तिकम् ॥ ४-१ ॥  
  
कूटं स्वरान् केसरेषु वर्गान् पत्रेषु चालिखेत् ।  
पञ्चपञ्चाक्षरोपेतान् दावाम्बु दिग्विदिक्षु च ॥ ४-२ ॥  
  
स्वरेष्वपुनरुक्तानि पञ्चान्यानि तु पञ्च वै ।  
सव्यञ्जनाव्यञ्जनत्वभेदतोऽभूद् द्विरन्वयः ॥ ४-३ ॥  
  
सवाताग्निधरास्वेन शक्तिस्तत्पञ्चकं भवेत् ।  
  
हंसो हकारः हृत् सकारः वनमौकारः शक्तिर्विसर्गः दावष्ठकारः अम्बु   
वकार । वातोऽकारः अग्निरिकारः धरा उकारः खमनुस्वारः शक्तिर्विसर्गः ।   
अथैतद्यन्त्ररचनाप्रकारः - तत्र प्राग्वदेव मध्यस्थकूटादिसकलवर्णान्   
  
प्। ६४)  
  
विलिख्य षष्ठसप्तमाष्टदलेषु षष्ठे : यरलवश सप्तमे : षसहलक्ष इति   
वर्गद्वयं विलिख्याष्टमे : अ इ उ अम् अः इति पञ्चाक्षराणि विलिख्य चतुरस्रेऽपि   
प्राग्वदेव वकारटकारो विलिखेत् । अत्था :  
  
एतद्यन्त्रस्य मध्यस्थं नाम कृत्वा प्रयोजयेत् ।  
प्रातर्मूर्ध्नि स्मरेदिन्दुबिम्बस्थं सर्वसम्पदम् ॥ ४-१ ॥  
  
अभिषेकात् धारणाच्च पूजनाल्लोहकल्पिते ।  
स्थापनाद् गृहदेशादौ यन्त्रं सर्वार्थसिद्धिदम् ॥ ४-२ ॥  
  
एतद्यन्त्रस्य मध्यस्था देवताः सकला अपि ।   
सन्निधि फलदानं च साधकानां वितन्वते ॥ ४-३ ॥  
  
इति । अथ पूर्वोक्तश्लोकस्याप्ययमर्थ । उषःकाले   
ब्रह्मरन्ध्रस्थसहस्रदलकमलमध्यगतचन्द्रमण्डलमध्ये प्रोक्तयन्त्रं   
स्वाभीष्टसाध्यनामगर्भं भावयेत् तेन तत्फलप्राप्तिर्भवति । अथवा   
भूमावेवैतद्यन्त्रं सिन्दूरादिनोत्कीर्य तत्र प्रागुक्तविधिना कुम्भं संस्थाप्य   
वर्णौषधिक्वाथजलेनापूर्य तत्र देवीं सम्पूज्याभिषेकतः   
स्वाभिमतफलप्राप्तिर्भवति । यद्वा भूर्जादावालिख्य यथाविधि धारणात्   
स्वर्णादिकल्पिते यन्त्रे प्रागुक्तविधिना देव्याः पूजनात्ताम्रादौ कल्पितस्य गृहादौ   
यथात्रिधि भूम्यन्तःस्थापनाच्च स्वाभिमतफलसिद्धिर्भवति ॥   
द्वितीयश्लोकस्यायमर्थः । तत्र सकलदेवताचक्रप्रतिष्ठासु   
सुवर्णरजतताम्राद्यन्यतमेन कृते पट्टे यन्त्रमुत्कीर्यं मध्ये   
सम्बुद्ध्यन्ततत्तद्देवतानामपूर्वकम् सन्निधेहीति विलिख्य प्राणप्रतिष्ठां   
विधाय तत्र देवीं समभ्यर्च्य मातृकया लक्षमात्रं तद्यन्त्रं स्पृशञ्जपित्वा   
तत्त्ववित् पूर्णात्मा सुपूजितं तच्चक्रं प्रथमं भूम्यन्तः संस्थाप्य तदुपरि   
निजवाञ्छितदेवतामूर्ति यथाविधि स्थापयेत् । एवं कृते तस्यां मूर्तौ तस्या   
देवतायाः सान्निध्यं सविशेषं भवति स्थापयितुश्च सकलमभीप्सितं फलं   
भवतीति ॥ अथैतन्मातृकाया ये ये न्यासभेदा वर्तन्ते तेषामपि पूजोपासनादिकं   
सर्वं प्रोक्तविधिनैव विधेयम् ॥ उत्तरतन्त्रे ।  
  
न्यसेद्बिन्द्वन्तिकामेनां संहारेण विलोकतः ।   
पूर्वोक्ता एव मुन्याद्याः षडङ्गं च तथा भवेत् ॥ ४-१ ॥  
  
सञ्चिन्त्य सृष्टिमार्गेण विन्यसेत् सर्गसंयुताम् ।  
बिन्दुसर्गस्थितां स्थित्यां डादिठार्णान्तिकां न्यसेत् ॥ ४-२ ॥  
  
पूर्वोक्ता एव मुन्याद्याः षडङ्गं च तथा भवेत् ।  
  
इति । श्रीकुलार्णवे-  
  
यतिवैखानसैः कार्यः संहारान्तः कुलेश्वरि ।   
न्यासो गृहस्थैः स्थित्यन्तः सृष्ट्यन्तो वर्णिनां भवेत् ॥ ४-१ ॥  
  
इति । उत्तरतन्त्रे-  
  
प्रणवोत्थकलायुक्तां मातृकां विन्यसेत् ततः ।  
वर्णादिका नमोन्तास्ता न्यस्तव्या ध्रुवसंयुताः ॥ ४-१ ॥  
  
ऋषिः प्रजापतिः प्रोक्तो गायत्रं छन्द ईरितम् ।   
सरस्वती कलारूपा देवता परिकीर्तिता ॥ ४-२ ॥  
  
ह्रस्वदीर्घस्वरद्वन्द्वगतैरङ्गं ध्रुवैर्भवेत् ।  
केशवादिहृदायुक्तां न्यसेत्तां कामपूर्वकाम् ॥ ४-३ ॥  
  
यादीन् धातुयुतान् न्यसेत् प्राणशक्त्यात्ममूर्तिभिः ।  
साध्यनारायण ऋषिर्गायत्रं छन्द ईरितम् ॥ ४-४ ॥  
  
लक्ष्मीनारायणो देवि देवता परिकीर्तिता ।  
षड्दीर्घयुक्तकामान्तैः प्राग्वद्वर्गैः षडङ्गकम् ॥ ४-५ ॥  
  
न्यसेत् तार्तीयसंयुक्तां हृदन्तां रुद्रपूर्वकाम् ।  
यादीन् धातुसमायुक्तान् प्राणशक्त्यात्मभिः सह ॥ ४-६ ॥   
  
मुनिस्तु दक्षिणामूर्तिश्छन्दो गायत्रमुच्यते ।  
अर्धनारीश्वरो देवि देवता परिकीर्तिता ॥ ४-७ ॥  
  
षड्दीर्घयुक्ततार्तीयप्रतिवर्गैः षडङ्गकम् ।  
मायाद्यां मातृकां देवि न्यसेत् साधकत्तत्तमः ॥ ४-८ ॥  
  
मुनिः शक्तिः समाख्यातो गायत्रं छन्द उच्यते ।  
देवता जगतामादिर्मातृका भुवनेश्वरी ॥ ४-९ ॥  
  
षड्दीर्घयुक्तमायान्तैर्वर्गैः प्राग्वत् षडङ्गकम् ।  
श्रीयुतां मातृकां न्यसेद्विधिवत् परमेश्वरि ॥ ४-१० ॥  
  
मुनिर्भृगुः समाख्यातो गायत्रं छन्द ईरितम् ।  
षड्दीर्घयुक्तश्रीबीजयुतैर्वर्गैः षडङ्गकम् ॥ ४-११ ॥  
  
कामबीजयुतां न्यसेन्मातृकां कमलेक्षणे ।  
सम्मोहनो मुनिश्छन्दो गायत्री देवता प्रिये ॥ ४-१२ ॥  
  
सम्मोहिनी समाख्याता देवता विश्वमोहिनी ।  
दीर्घयुक्तेन कामेन युतैर्वर्गैः षडङ्गकम् ॥ ४-१३ ॥  
  
मायालक्ष्मीस्मरारूढां मातृकां विन्यसेत् प्रिये ।  
प्रपञ्चयागकर्माथ वक्ष्यते भुक्तिमुक्तिदम् ॥ ४-१४ ॥  
  
प्। ६५)  
  
पञ्चमन्त्रमयं सर्वसिद्धिसम्पत्प्रदायकम् ।  
महागणपतिं त्वादौ सऋषिच्छन्ददैवतम् ॥ ४-१५ ॥  
  
साङ्गन्यासं सावरणं ध्यात्वा तन्मन्त्रमष्टधा ।  
जपेद् गाणपतं बीजं सऋषिच्छन्ददैवतम् ॥ ४-१६ ॥  
  
चत्वारिंशच्च चत्वारि तथैव प्रजपेत्ततः ।  
सकृद्गाणपतं मन्त्रं जप्त्वा वैदिकमप्यथ ॥ ४-१७ ॥  
  
मालामन्त्रं चतुर्वारं सऋण्यादिं जपेत्ततः ।  
मातृकां विन्यसेद् प्राग्वद्दृष्यादिसहितां त्रिधा ॥ ४-१८ ॥  
  
स्वरादिसप्तवर्गैस्तु ग्रहान् सप्त प्रविन्यसेत् ।  
मुखे वाह्वोः पादयोश्च जठरे हृदये क्रमात् ॥ ४-१९ ॥  
  
तारो माया च हंसश्च सोऽहं स्वाहेति वै मनुः ।  
प्रपञ्चयागमन्त्रोऽयमष्टार्णः समुदीरितः ॥ ४-२० ॥  
  
प्रपञ्चयागमन्त्रस्य मुनिर्ब्रह्मा समीरितः ।  
परमाद्या समाख्याता गायत्री छन्द ईरितम् ॥ ४-२१ ॥  
  
महः परं समाख्यातं देवता चिन्मयं प्रिये ।  
त्रय्यन्ते बोधितं नित्यं सर्वव्यापि निरञ्जनम् ॥ ४-२२ ॥  
  
विलोमगैः पञ्चमन्त्रैः सार्धं हरिहराक्षरैः ।  
प्राग्वद् वर्गावसानस्थैस्तारमायादिकैः क्रमात् ॥ ४-२३ ॥  
  
षडङ्गानि प्रकुर्वीत जातियुक्तानि मन्त्रवित् ।  
वेदादिमाययोरन्ते दत्त्वादीन् क्रमतस्ततः ॥ ४-२४ ॥  
  
मन्त्रशेषं समुच्चार्य होमं कुर्यात् समाहितः ।  
प्रपञ्चयागनामायं होमः सर्वसमृद्धिदः ॥ ४-२५ ॥  
  
अकारादिस्तु शान्तान्तः प्रथमोऽत्र मनुर्मतः ।  
शान्तान्तं च हकाराद्यो द्वितीयो मन्त्र इष्यते ॥ ४-२६ ॥  
  
तृतीयोऽपि समाख्यातः सकाराकारबिन्दुभिः ।  
सकाराकारसर्गैश्चेन्द्रियषट्कात्मको भवेत् ॥ ४-२७ ॥  
  
चतुर्थोऽपि च सोकारहकाराकारबिन्दुभिः ।  
बृहत्प्रयोगात् ब्रह्मात्र मुनित्वेन निगद्यते ॥ ४-२८ ॥  
  
श्रेष्ठार्थवाचकं प्रोक्तं परमाख्यं पदं बुधैः ।  
गायन्तं त्रायते यस्माद् गायत्रं छन्द उच्यते ॥ ४-२९ ॥  
  
यस्मादतिशयः क्वापि तेजसां नैव विद्यते ।  
परम्पदेन तत्प्रोक्तं परं ज्योतिश्च देवता ॥ ४-३० ॥  
  
स्वर्गार्थैः स्वेतिशब्दोऽयमात्मार्थेऽपि तथा भवेत् ।  
हा हानार्थोऽपि गत्यर्थः सर्वतो भावतस्ततः ॥ ४-३१ ॥  
  
स्वर्गात्मनो स्वरूपं या व्याप्ततेजःपरम्परा ।  
स्वाहाकारेण चाख्याता हुतिर्यस्यां समीरिता ॥ ४-३२ ॥  
  
तेजोरूपं तु यद्व्याप्तं सशब्देन तदुच्यते ।  
अहम्पदेन चात्मापि द्वयोरैक्यं ततो भवेत् ॥ ४-३३ ॥  
  
सोऽहं मन्त्रे विधानेन हकारेऽहं वदेत् ततः ।  
स इत्यनेन चिद्रूप सर्वार्थस्यावभासकम् ॥ ४-३४ ॥  
  
सत्यं व्याप्तं च निर्लेपं हंसमन्त्रं वदेत् ततः ।  
चराचस्य जगतः सारभूतं गुणात्मकम् ॥ ४-३५ ॥  
  
जनकं सर्वलोकानां मायाबीञ्जेन चोच्यते ।  
अकाराद्यैर्मकारान्तैस्त्रिभिर्वीजैर्गुणात्मकैः ॥ ४-३६ ॥  
  
भावसत्यं तु यत्कुर्यात् प्रणवार्थः स उच्यते ।   
हृद्धातुर्हरणार्थः स्यादनिष्टं मन्त्रिणस्तु यत् ॥ ४-३७ ॥  
  
संहरेत् तन्महः प्रोक्तं वर्णैर्हरिहरैर्ध्रुवम् ।  
प्रपञ्चयागमन्त्रोऽयं प्रपञ्चस्यादिकारणम् ॥ ४-३८ ॥  
  
प्रपञ्चयाग आख्यातो न्यासो येन तु यः कृतः ।  
अङ्गार्णैर्ज्वलने द्रव्यैर्होमोऽत्र द्विविधो मतः ॥ ४-३९ ॥  
  
अकारादिषु संयोज्य यथापूर्वं विधानवित् ।  
स्थानेषु मातृकोक्तेषु न्यसदष्टाक्षरेण तु ॥ ४-४० ॥  
  
साधकेन्द्रः सुशुद्धात्मा पञ्चाशद्वारमन्वहम् ।  
वर्णाः सर्वे तु विख्याता बाह्यज्ञानेन्द्रियात्मकाः ॥ ४-४१ ॥  
  
प्रत्येकेन्द्रियसङ्ग्राह्यं जगद् व्याप्तमतस्तु तैः ।  
परात्परतरं लोके ज्योतिरैशं तु यद्भवेत् ॥ ४-४२ ॥  
  
तस्मिन् ब्रह्मानले होमो ब्रह्मज्ञैर्मन्त्रिभिस्तु यः ।  
कृतो ज्योतिर्मयैः सम्यङ्मनुभिस्तं प्रचक्षते ॥ ४-४३ ॥  
  
ब्रह्मात्मकहविर्द्रव्यैस्तद्विदे ब्रह्मणेऽर्पणम् ।  
वर्णानां भेदतो भिन्नमित्थं शिथिलतां गतम् ॥ ४-४४ ॥  
  
शरीरं चर्मसन्नद्धं शोणितामित सम्भृतम् ।  
मेदोमज्जास्थिसंयुक्तं गत्वरत्वेन सम्मतम् ॥ ४-४५ ॥  
  
ब्रह्मानले महास्वच्छे सर्वव्याप्ते निरञ्जने ।  
यो जुहोति कृती मन्त्री शुद्धात्मा महतां निधिः ॥ ४-४६ ॥  
  
अशेषं मन्त्रसञ्जाप्ये ध्याने पूजनकर्मणि ।  
अधिकारी स एव स्यान्नेतरः फलभाजनम् ॥ ४-४७ ॥  
  
केवलोऽपि च विन्द्वन्तः कलादिकेशवादिकः ।  
श्रीकण्ठाद्यैश्च संयुक्तो मायाबीजसमन्वितः ॥ ४-४८ ॥  
  
लक्ष्म्याद्यः कामबीजाद्यो बीजत्रययुतोऽपि च ।  
प्रपञ्चयागसंयुक्ता दश न्यासाः समीरिताः ॥ ४-४९ ॥  
  
प्। ६६)  
  
वाञ्छितार्थप्रदाः सर्वे सर्वमन्त्रेषु कल्पिताः ।  
एतेषु श्रेष्ठ आख्यातः प्रपञ्चाह्वययागकः ॥ ४-५० ॥  
  
ज्ञानदः पुष्टिदश्चाथ सर्वसम्पत्करस्तथा ।  
विशेषतो ग्रहक्षुद्रप्रपञ्चाज्ञाननाशकृत् ॥ ४-५१ ॥ इति ।  
  
प्रपञ्चयागमात्रेण यथा होमो विधीयते ।  
यद्यद्द्रव्यैस्तथा तानि यदा यल्लभ्यते बुधैः ॥ ४-५२ ॥  
  
एतत्सर्वं विधानेन कथयामि यथातथम् ।  
उक्तेनैव विधानेन गाणपत्यावसानकम् ॥ ४-५३ ॥  
  
आज्येन जुहुयान्मन्त्री तद्वदेकाहुतिं हुनेत् ।  
प्रपञ्चयागमन्त्रेण घृतेनैव ततः परम् ॥ ४-५४ ॥  
  
बटोदुम्बरसम्भूताः पर्प्पट्यः पिप्पलस्य च ।  
समिधस्तिलसिद्धार्थहविराज्यानि च क्रमात् ॥ ४-५५ ॥  
  
पर्पटी प्लक्षः ।  
  
एतद्द्रव्याष्टकं प्रोक्तं हुनेदेतेन मन्त्रवित् ।  
दशायुतं विधानेन तदर्द्धमथवा तु यः ॥ ४-५६ ॥  
  
यथाभिलषितानत्र भोगान् भुक्त्वा सुखं हि सः ।  
देहान्ते मुक्तिमाप्नोति मुनिभिः प्रार्थितां ततः ॥ ४-५७ ॥  
  
चौरशत्रुग्रहव्याधिसर्पराक्षसदोषनुत् ।  
चतुःशतं तदर्द्धं वा तदर्द्धं वा हुतं मतम् ॥ ४-५८ ॥  
  
तत्तद्दोषानुसारेण होमसङ्ख्यां प्रवर्धयेत् ।  
रविसङ्ख्यसहस्राणि हुनेद् द्रव्याष्टकेन यः ॥ ४-५९ ॥  
  
एत्तद्द्विगुणतश्चाथ चतुर्गुणत एव वा ।  
भूतावेशग्रहावेशजूर्त्यादीन् स विनाशयेत् ॥ ४-६० ॥  
  
शास्त्रोक्तक्रमभङ्गेन जपपूजादिकृत्तु यः ।  
स्मृतिभ्रंशो भवेत्तस्य होमं द्रव्याष्टकेन सः ॥ ४-६१ ॥  
  
सहस्रसङ्ख्यया कुर्यात् स्वस्थो भवति तत्क्षणात् ।  
प्रत्येकं द्विसहस्रं यो हुनेद्द्रव्याष्टकेन तु ॥ ४-६२ ॥  
  
अपस्मारं विस्मृतिं च शापदोषं स नाशयेत् ।  
द्रव्याष्टकं त्रिमध्वक्तं लक्षमानं हुनेत् तु यः ॥ ४-६३ ॥  
  
प्रादुर्भूतेन महता तस्यैश्वर्येण तत्क्षणात् ।  
देवेन्द्रस्य महालक्ष्मीः स्थिरा तुच्छतरा भवेत् ॥ ४-६४ ॥  
  
लक्षं लक्षार्द्धकं वाथ मधुरत्रयलोलितम् ।  
द्रव्याष्टकं हुनेद्यो वै वत्सरत्रयमध्यतः ॥ ४-६५ ॥  
  
त्रैलोक्यं सकलं तस्य वशे तिष्ठति नान्यथा ।  
वश्यादिसाधनं प्रोक्तं हुनेद् द्रव्याष्टकेन यत् ॥ ४-६६ ॥  
  
ह्रासवृद्ध्यादिकं होमे जानीयात् कार्यगौरवात् ।  
शुद्धैस्तिलैस्तु यो लक्षं होमं कुर्याद्यथाविधि ॥ ४-६७ ॥  
  
महापापानि तस्याशु प्रलयं यान्ति नान्यथा ।  
लक्षं कमलहोमेन महालक्ष्मीः प्रजायते ॥ ४-६८ ॥  
  
हविषा पुष्टिदो होमो यवहोमो यशस्करः ।  
मालतीपुष्पहोमोऽपि सर्ववश्यप्रदो भवेत् ॥ ४-६९ ॥  
  
सामुद्रलवणं हुत्वा तथा वश्यं प्रसाधयेत् ।  
अथ शालिसमुद्भूतांस्तण्डुलान् सुष्ठु चूर्णयेत् ॥ ४-७० ॥  
  
मधुरत्रयसंयुक्ततच्चूर्णेनैव साधकः ।  
साध्यप्रतिकृतिं कृत्वा सम्यक् सम्पूज्य तां स्पृशन् ॥ ४-७१ ॥  
  
प्राणस्थापनमन्त्रं तु जपेत्साष्टशतं तु तत् ।  
बिभज्य जुहुयान्मन्त्री नान्यासक्तमना निशि ॥ ४-७२ ॥  
  
सप्तरात्रं प्रकुर्वाणो नरं वा स्त्रियमेव वा ।  
वशीकरोति झटिति नात्र कार्या विचारणा ॥ ४-७३ ॥  
  
सामुद्रलवणस्यापि पुत्तल्याः फलमीदृशम् ।  
वर्णौषधिविपक्वेन पञ्चगव्येन पूरिते ॥ ४-७४ ॥  
  
चुल्ल्यां संस्थाप्य योऽधस्ताह्वह्निं कुम्भे प्रदीपयेत् ।  
प्रादुर्भूते पुनस्तस्मिन् घटाग्नौ जुहुयाद् घृतम् ॥ ४-७५ ॥  
  
अष्टोत्तरशतं मन्त्री भसितं पतितं च यत् ।  
तावत्सङ्ख्यं च सञ्जप्य गृह्णीयात् सर्वसिद्धिदम् ॥ ४-७६ ॥  
  
भक्षणाद् गात्रलेपाच्च तिलकक्रियया तथा ।  
मस्तके धारणात् सद्यः सर्वे नश्यन्त्युपद्रवाः ॥ ४-७७ ॥  
  
भूतप्रेतपिशाचादिविषरोगादिनाशनम् ।  
सर्ववश्यकरं पुंसां श्रीसौभाग्यजयप्रदम् ॥ ४-७८ ॥  
  
सहस्रसङ्ख्यको होमो तदानीं गुरवे बुधः ।  
पलं पलार्धकं वापि दद्याद्धेम्नो वरस्य च ॥ ४-७९ ॥  
  
कल्पवृक्षाद्यथा देवा लभन्ते वाञ्छितं फलम् ।  
प्रपञ्चयागतोऽप्येवं साधकोऽभीष्टमश्नुते ॥ ४-८० ॥  
  
इति । अथैवं मातृकाविद्योपासकानामन्यविद्योपासकानां च   
  
प्राणाग्निहोत्रविधिरुक्तः कालीमते तथा-  
  
प्राणाग्निहोत्रं वक्ष्यामि सर्वसिद्धिप्रदायकम् ।  
हितार्थं सर्वलोकस्य मन्त्रिणां च विशेषतः ॥ ४-१ ॥  
  
प्। ६७)  
  
कृतपद्मासनः पूर्वममलाङ्गः शुभासने ।  
उपविष्टः प्रसन्नात्मा प्राङ्मुखः स्थिरमानसः ॥ ४-२ ॥  
  
भुवनेशोहकारेण सत्त्वरूपेण लाञ्छितम् ।  
मध्यमस्य तदीयेन वामाक्षिरजसा वृतम् ॥ ४-३ ॥  
  
रेफेण तमसा चैव वेष्टितं च त्रिकोणकम् ।  
पूर्वराक्षसवाय्वस्रि मूलाधारं विचिन्तयेत् ॥ ४-४ ॥  
  
मध्ये प्राच्यां प्रतीच्यां च कौवेर्य्यां दक्षिणे तथा ।  
तस्मिन्नेव समे पञ्च स्मरेत् कुण्डानि मन्त्रवित् ॥ ४-५ ॥  
  
सर्वदा ज्वलदग्नीनि स्वीयकार्यप्रसिद्धये ।  
आवसर्थ्यं च सभ्यं च तथाचाहवनीयकम् ॥ ४-६ ॥  
  
अन्वाहार्यं पुनः प्रोक्तं गार्हपत्यं भवेदिति ।  
मध्यादिक्रमतस्त्वेवं नामतोऽमूनि चैव हि ॥ ४-७ ॥  
  
प्रभाज्वालानिदानाद्धि ज्ञानरूपान्निरञ्जनात् ।  
मूलप्रकृतिरूपाच्च कल्पादित्यान्निरञ्जनात् ॥ ४-८ ॥  
  
द्वादशान्स्थितात् सर्ववर्णहोतुः परात्मनः ।  
निर्गतां मातृकां मन्त्री सुधानिःष्यन्दरूपिणीम् ॥ ४-९ ॥  
  
प्रतिलोमक्रमाद्भिन्नामेकैकाक्षरतो धिया ।  
होमयेत् तेषु कुण्डेषु ज्वलदग्निषु देशिकः ॥ ४-१० ॥  
  
स्युस्ते मारकतप्रख्याः क्षादयः पञ्चवर्णकाः ।  
पञ्च यान्ता भवन्त्येव गोमेदाभाश्च शादिकाः ॥ ४-११ ॥  
  
नीलवर्णाश्च माद्याः स्युर्नाद्या विद्रुमसन्निभाः ।  
णादयो वज्रसङ्काशास्तावन्तः परिकीर्तिताः ॥ ४-१२ ॥  
  
पुष्परागत्विवश्चान्ताः कान्ता वैडूर्यवर्णकाः ।  
अष्ट स्वरास्तु मुक्ताभा माणिक्याभास्ततः परम् ॥ ४-१३ ॥  
  
नवरत्नमया ह्येते नववर्गाः प्रकीर्तिताः ।  
केतुर्विधुन्तदो मन्दो वाक्पतिर्बुध एव च ॥ ४-१४ ॥  
  
भार्गवो भौमचन्द्रौ च भास्करो नव कीर्तितः ।  
नववर्गाधिपा ह्येते रत्नानामधिदेवताः ॥ ४-१५ ॥  
  
होममेवं विधानेन कुर्युर्येऽनुदिनं बुधाः ।  
पञ्चाशत्सङ्ख्यया ते स्युः सम्मताः भुवनत्रये ॥ ४-१६ ॥  
  
स्वर्णवस्त्रादिकैराढ्या भाग्यवन्तः शुभोदयाः ।  
ये वर्णा यत्र हूयन्ते तानहं वच्मि साम्प्रतम् ॥ ४-१७ ॥  
  
सम्वर्तकं च तत्षष्ठं पञ्चवर्गान्तिकास्तथा ।  
षोडशस्वरझिण्टीशावर्घीशश्च ततः परम् ॥ ४-१८ ॥  
  
दशैतान् विधिवत् कुण्ड आवसथ्याह्वये हुनेत् ।  
धरा बालीतुरीयश्च वर्गाणां च तुरीयकान् ॥ ४-१९ ॥  
  
मस्तकं च हराख्यं चाप्यमरेशं दशाप्यमून् ।  
सभ्याख्ये जुहुयात् कुण्डे मन्त्रवित्तदनन्तरम् ॥ ४-२० ॥  
  
नकुलीशं च तत्षष्ठं वर्गाणां च तृतीयकान् ।  
सद्यान्तस्थाणुके चापि वामनेत्रं वशी क्रमात् ॥ ४-२१ ॥  
  
सञ्जुहोतु यथान्यासं कुण्ड आहवनीयके ।   
यसप्तमद्वितीयौ च वर्गाणां च द्वितीयकान् ॥ ४-२२ ॥  
  
भौतिकान्ततिथीशाख्यौ सूक्ष्मसञ्ज्ञमनन्तरम् ।  
अन्वाहार्याभिधे कुण्डे वर्णानेतान् हुनेत् क्रमात् ॥ ४-२३ ॥  
  
वायुषष्ठं च वायुं च वर्गाद्यान् पञ्च पादिकान् ।  
अधरं च क्रियां चापि नारायणमिमान् दश ॥ ४-२४ ॥  
  
गार्हपत्याभिधे कुण्डे हुनेन्मन्त्री समाहितः ।  
वर्णहोमः क्रमेणैवं यथावत् परिकीर्तितः ॥ ४-२५ ॥  
  
आकाशेन समं सर्वं शब्दजातं तु मन्त्रवित् ।  
आवसथ्याभिधे कुण्डे जुहुयात् तदनन्तरम् ॥ ४-२६ ॥  
  
वायुना तद्गुणं पूर्वे वह्निना पश्चिमे मतः ।  
रूपं कुण्डे हुनेन्मन्त्री पयसा रससञ्चयम् ॥ ४-२७ ॥  
  
उत्तराख्ये हुनेत् कुण्डे दक्षिणे तदनन्तरम् ।  
धरया सर्वगन्धं च मन्त्रविज्जुहुयाद् वशी ॥ ४-२८ ॥  
  
प्रलयानलसङ्काशज्वलदग्निष्वहर्निशम् ।  
होमं कुर्वीत कुण्डेषु मातृकावर्णसंयुतम् ॥ ४-२९ ॥  
  
नित्यशुद्धपरानन्दचिद्रूपात्मा प्रजायते ।  
ध्रुवमायादिकं होममजपान्तं तु पूर्ववत् ॥ ४-३० ॥  
  
पञ्चाशत्सङ्ख्यया कृत्वा न्यस्य तावद्यथाविधि ।  
जीवन्मुक्तो भवेन्मन्त्री चिरञ्जीवी च जायते ॥ ४-३१ ॥  
  
तेजसा सूर्यकल्पोऽसौ कर्ता हर्ता च शम्भुवत् ।  
  
इति । अस्यार्थः । तत्र बद्धपद्मासनः प्राङ्मुखो मृद्वासने समुपविश्य,   
प्रागुक्तलक्षणे स्वमूलाधारे भुवनेश्वरीबीजमन्त्रस्य सत्त्वगुणात्मकेन   
हकारेणाक्रान्तमध्यप्रदेशं तस्य रजोगुणात्मकेन वामाक्षणा   
ईकारेणावृतं तमोगुणात्मकेन तदीयरेफेण वेष्टितं त्रिकोणमग्निमण्डलं   
पूर्वनिर्-ऋतिवायव्यगतान्यस्राणि कोणानि यस्य तादृशं मूलाधारं विचिन्त्य   
तस्मिन्मध्ये   
पूर्वपश्चिमोत्तरदक्षेष्वावसथ्यसभ्याहवनीयान्वाहार्यगार्हपत्याख्यानि   
पञ्च कुण्डानि ज्वलदग्निशिखासमाकुलानि   
  
प्। ६८)  
  
वाञ्छितार्थप्रदानि सञ्चिन्त्य   
सर्वतेजःप्रकाशप्रतिबिम्बहेतुभूतानवच्छिन्नचैतन्यात्मकान्   
सकलवर्णकारणशब्दब्रह्मात्मकमूलप्रकृत्यात्मनो द्वादशान्तस्थितान्   
कल्पान्ताग्निशिखास्फुरत्कुहरकेषु कुण्डेषु वक्ष्यमाणक्रमेण वर्णान् मनसा   
जुहुयात् । तत्र वर्णानां रत्नवर्णतामाह । स्युरिति । रत्नानामधिदैवतत्वेन   
ग्रहानुपदिशति । केतुरित्यादि । अमृतमयत्वेन ध्यातानां रत्नसवर्णवर्णानां   
होममाह होममिति । पञ्चकुण्डेषु पञ्चाशद्वर्णानामेकैकस्मिन् कुण्डे   
होतव्यान् वर्णान् दर्शयति : संवर्तकमित्यादिभिः । संवर्तकः क्षकारस्तस्य   
षष्ठः प्रतिलोमेन शकारः पञ्चवर्गान्तिकाः विलोमेन मनणञङाः   
षोडशस्वरः अः झिण्टीश एकारः अर्घीशो हकारः एतान्   
दशवर्णानावसथ्याख्यकुण्डे जुहुयात् । धरा लकारः वालीतुरीयो वकारः   
वर्गतुरीयका विलोमेन भधढझघाः मस्तकम् अं हरः ॡकारः अमरेश   
उकारः एतान्दश वर्णान् सभ्ये जुहुयात् । नकुलीशो हकारस्तत्षष्ठो लकारः   
वर्गाणां तृतीयकाः बदडजगाः सद्यान्त औकारः स्थाणुको ऌस्वरः   
वामनेत्रमीकारः एतान्दश वर्णान् आहवनीये जुहुयात् । (यसप्तमद्वितीयौ   
सकाररकारौ वर्गद्वितीयाः फथठछखाः भौतिकान्त ओकारः तिथीशः ॠ   
सूक्ष्म इकारः एतान् दश वर्णान् अन्वाहार्ये जुहुयात्) । वायुषष्ठः षकारः   
वायुर्यकारः वर्गाद्याः पतटचकाः अधर ऐकारः क्रिया ऋस्वरः नारायण   
आकारः एतान्दश वर्णान् गार्हपत्ये जुहुयात् । इति होमक्रिया ॥ होमप्रकारस्तु ॐ ह्रीं   
क्षं हंसः सोऽहं स्वाहा इत्यादिक्रमेणैकैकस्मिन् कुण्डे प्रत्येकमक्षरं   
पुनःपुनर्जुहुयात् । तत्प्रकारस्तु - आवसथ्ये क्षकारं (सभ्ये लकार) माहवनीये   
हकारमन्वाहार्ये सकारं गार्हपत्ये षकारं पुनरेवं क्रमेण   
शकाराद्यकारान्तान् वर्णान् पञ्च पञ्च जुहुयात् । अथात्र अः इति ब्रह्मे ति श्रुतेः   
परिशिष्ठोःऽकारः सर्वथात्र ब्रह्मरूपेण ध्यातव्यः ॥  
  
अथैवं कुर्वतां साधकानां भोजनकाले कर्तव्यप्राणाग्निहोत्रमाह-  
उत्तरतन्त्रे-  
  
प्रत्यहं विधानानेन भोजनं कुरुते यदि ।   
गार्हपत्यादिकुण्डानि तदा प्राणादिवायवः ॥ ४-१ ॥  
  
उद्धरेत् कुण्डनामानि सप्तमीसहितानि तु ।  
प्राणादीनां च नामानि सप्तम्यन्तं समुद्धरेत् ॥ ४-२ ॥  
  
हिरण्यानन्तरं वर्णा गगनानन्तरं तथा ।  
रक्तान्ते कृष्णशब्दान्ते सुप्रभान्ते तथा भवेत् ॥ ४-३ ॥  
  
शुचयः पदमभाष्य पावका इति चोच्चरेत् ।  
अग्नि विहृत्यशब्दान्त आत्मानं च ततो वदेत् ॥ ४-४ ॥  
  
उपचर्यपदं पश्चादूर्ध्वाधस्तिर्यगुद्धरेत् ।  
पुनरूर्ध्वपदं चाधस्तिर्यगूर्ध्वं समं वदेत् ॥ ४-५ ॥  
  
गच्छन्तु वह्निजायान्तान् पञ्च मन्त्रान् समुद्धरेत् ।  
अहं वैश्वापदं पश्चान्नरो भूत्वा पदं वदेत् ॥ ४-६ ॥  
  
जुहोम्यन्नं पदं पश्चाच्चतुर्विधपदं चरेत् ।  
पचाम्येवं पदं ब्रूयाद् विधानेन पदं वदेत् ॥ ४-७ ॥  
  
स्वाहान्तं सर्वमुक्त्वा तु तृप्तिपर्यन्तमादरात् ।  
तूष्णीं होमं विधायादौ संस्कृतान्नेन मन्त्रवित् ॥ ४-८ ॥  
  
अमृतेत्यादिमन्त्रेण पीत्वा तु चुलुकोदकम् ।  
आचम्यविधिना पश्चाच्छुद्धाचमनमाचरेत् ॥ ४-९ ॥  
  
मूलाधारं समारभ्य द्वादशान्तावधि स्मरेत् ।  
जीवात्मानं जगद्व्याप्तं नित्यमेवमनन्यगम् ॥ ४-१० ॥  
  
प्रकृतिस्थं शुभं शान्तमाद्यन्तरहितं परम् ।  
हवनीयेन शुद्धेन हुतेनापि सुतर्पितम् ॥ ४-११ ॥  
  
एवं गलत्सुधान्नं च पञ्चाशद्वर्णसेचितम् ।  
भुक्त्वा हविर्हुतं मन्त्री स ज्वलत्पञ्चवह्निकः ॥ ४-१२ ॥  
  
प्रातः सायं च कुर्वाणो मन्त्री प्राणाग्निहोत्रकम् ।  
गर्भस्थितिभवं क्लेशं विन्दति कदाचन ॥ ४-१३ ॥   
  
अस्यार्थः तत्रादौ प्राणादिपञ्चमन्त्रा उद्ध्रीयन्ते गार्हपत्येत्यादिभिः ।   
अयमर्थः - गार्हपत्ये प्राणे हिरण्यवर्णाः शुचयः पावका अग्निं   
विहृत्यात्मानमुपचर्योर्ध्वं गच्छन्तु स्वाहा । अन्वाहार्येऽपाने गगनवर्णाः   
शुचयः पावका अग्निं विहृत्यात्मानमुपचर्याधो गच्छन्तु स्वाहा । आहवनीये   
व्याने रक्तवर्णाः शुचयः पावका अग्निं विहृत्यात्मानमुपचर्य तिर्यग्गच्छन्तु   
स्वाहा । सभ्य उदाने कृष्णवर्णाः शुचयः पावका अग्निं   
विहृत्यात्मानमुपचर्योर्ध्वं गच्छन्तु स्वाहा । आवसथ्ये समाने सुप्रभावर्णाः   
शुचयः पावका अग्निं विहृत्यात्मानमुपचर्याधस्तिर्यग्गच्छन्तु स्वाहा ।   
एभिर्मन्त्रैः पञ्चाहुतीः पञ्चकुण्डेषु हुत्वा   
गार्हपत्यान्वाहार्याहवनीयसभ्यावसथ्येषु प्राणापानव्यानोदानसमानेषु   
हिरण्यगगनरक्तकृष्णसुप्रभावर्णाः   
  
प्। ६९)  
  
शुचयः पावका अग्निं विहृत्यात्मानमुपचर्य अहं वैश्वानरो भूत्वा   
जुहोम्यन्नं चतुर्विधं पचाम्येवं विधानेनोर्ध्वाधस्तिर्यक् समं गच्छन्तु   
स्वाहेति गार्हपत्यान्वाहार्याहवनीयसभ्यावसथ्यानां   
यमशशिवरुणेन्द्रमध्यमानि स्थितानि सञ्चिन्त्य   
पूर्वावदानेभ्योऽधिकपरिमाणेनावदानेन हुत्वा पश्चात् तृप्तिपर्यन्तं   
होमधिया भुक्त्वा अमृतापिधानमसि मन्त्रेण चुलुकोदकं प्राश्य   
शुद्धाचमनं कुर्यात् ॥ एवं कुर्वतः फलमाह प्रातः सायमित्यादि ।   
प्रपञ्चबिन्दुविनिर्गतामृतधारया   
समासिक्तमकारविनिर्गतचन्द्रमण्डलद्वयरूपेण विसर्गं ध्यात्वा ताभ्यां   
प्रथमतराग्नीन्दुतेजोविलसिताभ्याममृतपूर्णसकारविनिर्गतामृतधारया   
समासिक्तबिन्दुभ्यां नाडीमार्गेणात्मनः सकलशरीरमापूर्यावस्थिताभ्यां   
रोगाः सर्वे बाधिता भवन्तीति ॥ अथ कादिमते प्राणाग्निहोत्रविधिः । तत्र   
श्रीतन्त्रराजे :  
  
ततः सूक्ष्मैः पराख्यैश्च होमैः सिद्धिं शृणु प्रिये ।    
स्वमूलाधारके वह्नौ कुण्डलिन्यग्रगामिनि ॥ ४-१ ॥  
  
वाच्यवाचकरूपं तु प्रपञ्चं जुहुयात्तथा ।  
येनावयोः समो देवि जायते हवनेन च ॥ ४-२ ॥  
  
तद्विधानं वद प्राज्ञ शम्भो सम्यङ्ममाधुना ।  
आधारे वह्निसंस्थानं कुण्डलिन्याः स्थितिं ततः ॥ ४-३ ॥  
  
तद्रूपं तत्क्रियां सर्वं वद मे विशदं प्रभो ।  
शृणु वक्ष्ये विधानं ते सम्यग्विस्तरतोऽधुना ॥ ४-४ ॥  
  
प्राणाग्निहोत्रविद्येति यत् त्रयां श्रूयते परम् ।  
यज्ज्ञात्वा वनितागर्भं न प्रयाति नरो ध्रुवम् ॥ ४-५ ॥  
  
यद्व्ययायासरहितमनन्यापेक्षनिर्वहम् ।  
यन्मनःक्लेशविश्रान्तेः स्थानं निःशेषकल्मषम् ॥ ४-६ ॥  
  
सुखास्पदं स्वगं विश्वमयं चिद्वेद्यवेदनात् ।  
अत्रोक्तशेषमखिलं षट्त्रिंशे पटले स्फुटम् ॥ ४-७ ॥  
  
प्रदर्श्यते ततस्त्वत्र वर्णयामि च किञ्चन ।  
नित्यानित्योदिते मूलाधारमध्येऽस्ति पावकः ॥ ४-८ ॥  
  
सर्वेषां प्राणिनां तद्वद् हृदये च प्रभाकरः ।  
मूर्धनि ब्रह्मरन्ध्राधश्चन्द्रमाश्च व्यवस्थितः ॥ ४-९ ॥  
  
तत्त्रयात्मकमेव स्यादाद्यानित्यात्रिखण्डकम् ।  
तेषां त्रयाणामैक्यं तु मनसा भावयेत्तथा ॥ ४-१० ॥  
  
गमागमाभ्यां तेजोभिस्तेषामन्योन्यजैः शिवे ।  
तथा समिद्धं तत्तेजस्त्रयं बुद्ध्वाथ तन्मयम् ॥ ४-११ ॥  
  
चित्तं विकल्पविधुरं भावयेदद्भुतं हुतम् ।  
तेषां त्रयाणां वर्णानां प्रगुक्तानां क्रमेण वै ॥ ४-१२ ॥  
  
द्वाभ्यामन्यतमं कृत्वा पुटितं जुहुयाच्च तैः ।  
पुटितान् भानुहृद्वर्णैः स्वराꣳस्तारेण हुङ्कृतैः ॥ ४-१३ ॥  
  
कुण्डलीमुखमार्गाग्नौ जुहुयान्निश्चलाशयः ।  
वह्निभानुपुटान्तःस्थैश्चान्द्रैस्तद्वद् हुनेत् क्रमात् ॥ ४-१४ ॥  
  
चन्द्रभानुपुटान्तःस्थैर्वह्न्यर्णैर्जुहुयात् तथा ।   
भानुचन्द्रपुटान्तःस्थैर्वह्न्यर्णैर्जुहुयात् तथा ॥ ४-१५ ॥  
  
चन्द्रवह्निपुटान्तःस्थर्भावर्णैर्जुहुयादपि ।  
वह्निचन्द्रपुटान्तःस्थैरपि तद्वद् हुनेत्तु तैः ॥ ४-१६ ॥  
  
तथा तेषां प्रातिलोम्यात् षोडशानां हुनेदपि ।  
एवं द्वादशधा होममक्षरैः स्यादुदीरितैः ॥ ४-१७ ॥  
  
कृत्वा तद्वाच्यमखिलमर्थरूपं च तैः समम् ।  
तेजस्त्रयात्मरूपं स्यादावयोरपि तद्वपुः ॥ ४-१८ ॥  
  
अन्यानि चावयोरिच्छागृहीतानि वपूंषि वै ।  
तान्यन्यदेवतादेहसमानीच्छावशानि च ॥ ४-१९ ॥  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य-  
श्रीभगवच्छङ्कराचार्यशिष्य-श्रीविष्णुशर्माचार्यशिष्य-  
श्रीप्रगल्भाचार्यशिष्य-श्रीविद्यारण्ययतिविरचिते श्रीविद्यार्णवाख्ये तन्त्रे   
चतुर्थः श्वासः ॥ ४ ॥  
  
  
  
  
  
  