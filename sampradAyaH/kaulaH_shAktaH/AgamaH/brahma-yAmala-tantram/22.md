+++
title = "२२"

+++

  
  
  
प्। १००)  
  
अथातस्सम्प्रवक्ष्यामि कुजवारबलिं शृणु ।  
सर्वपापहरं राज्ञे सर्वसम्पत्प्रवर्धनम् ॥  
  
ब्राह्मणानां हितञ्चैव महामारी विनाशनम् ।  
राजाराष्ट्रजयञ्ञ्चैव पुत्रपौत्रविवर्धनम् ॥  
  
गृहज्वरविनाशञ्च भूतदुष्ट विनाशनम् ।  
महाशान्तिकरञ्चैव महावृष्टिविवर्धनम् ॥  
  
राजसेना सुखार्थञ्च हस्त्यश्वनरवर्धनम् ।  
तस्करान्नभयञ्चैव मातॄणां प्रीतिवर्धनम् ॥  
  
तस्मात् सर्वप्रयत्नेन कुलवारबलिं क्षिपेत् ।  
तद्वारात्पूर्ववारे तु रात्रौ सूत्रन्तु बन्धयेत् ॥  
  
अष्टद्रोणैस्तु संसिद्धे पङ्कजं तत्र चालिखेत् ।  
एवं कृत्वा विधानेन प्रोक्षयेन्मूलमन्त्रकम् ॥  
  
तन्मध्ये कलशं न्यस्त्वा कृष्णमण्डलवर्जितम् ।  
त्रिसूत्रं वेष्टयेत् तत्र गन्धोदक सुपूरितम् ॥  
  
पञ्चरत्नसमायुक्तं वस्त्रद्वय विभूषितम् ।  
एकवीरीं न्यसेत्कुम्भे मूलमन्त्रेण देशिका ॥  
  
गन्धपुष्पञ्च दीपञ्च अर्घ्यञ्चरु निवेदयेत् ।  
अजरक्तन्तु सम्पूज्य वामहस्तन्तु बन्धयेत् ॥  
  
प्रभाते विमले शुद्धे परशेचनमारभेत् ।  
द्विगुणमाराध्य यत्नेन शास्त्र दृष्टेन कर्मणा ॥  
  
प्। १०१)  
  
एवं कृत्वा विधानेन चरुलाज फलादिभिः ।  
एकाहन्तु हुनेत् तत्र मूलमन्त्रेण देशिकः ॥  
  
देव्यास्तु पुरतः कृत्वा कुण्डे वा स्थण्डिलेपि वा ।  
मातॄणामर्चनञ्चैव मातृमन्त्रेण देशिकः ॥  
  
होमं तत्र प्रकर्तव्यं तद्देशे तु हुनेत्क्रमात् ।  
रक्तं मांसं घृतञ्चैव सर्षपञ्चतिलस्तथा ॥  
  
लाजापूपादि संयुक्तमेकैकाष्टशं हुनेत् ।  
भूतपीठं न्यसेन्मध्ये अजसप्तन्तु पातयेत् ॥  
  
सकलं निष्कलं न्यस्य तद्रक्तं तु निवेदयेत् ।  
मधुत्रयेणसंयुक्तं रुधिरं मध्यसंयुतम् ॥  
  
मध्यमांससमायुक्तं कटके चैव निक्षिपेत् ।  
एवं कृत्वा विधानेन योजयेद् देशिकोत्तमः ॥  
  
शूलं ध्वजञ्च परशुं चान्नलिङ्गं क्रियाकरम् ।  
कपालं डमरुञ्चैव रत्नव्याघादकन्तथा ॥  
  
एतांश्च तान् समुद्धृत्य दीक्षिते परशैवके ।  
क्षुरिकाहस्तसंयुक्तं बलिञ्चैव हि कारयेत् ॥  
  
नानापटहसंयुक्तं नानावाद्यसमन्वितम् ।  
डमरुकध्वनिसंयुक्तं सर्व * * समन्वितम् ॥  
  
मातृभक्ति समायुक्तं माहेश्वरि समन्वितम् ।  
समयी साधकश्चैव पुत्रकाचार्यकस्तथा ॥  
  
प्। १०२)  
  
क्षुरिकाश्रित हस्तस्तु सङ्गञ्चैव मनोहरे ।  
कुजवारबलिं शीघ्रं मध्याह्ने च विनिक्षिपेत् ॥  
  
ग्रामे वा नगरे वापि केटके कुब्जकेपि वा ।  
द्विपथे त्रिपथे कोष्ठे वल्मीके च तथैव च ॥  
  
चतुष्पथे श्मशाने च बलिं सर्वत्र दापयेत् ।  
बलि भ्रमणवेलायां नराणां लङ्घनं न तु ॥  
  
त्रिशूलं लङ्घनं कृत्वा धानमोक्षमवाप्नुयात् ।  
स्त्रीणाञ्चैव तु विप्राणां लङ्घने तत्र सम्भवे ॥  
  
निरपेक्षञ्च कर्तव्यं कृत्वा चैव बलिं भ्रमे ।  
वैश्य क्षत्रिय लङ्घे तु मांसच्छेदन्तु कारयेत् ।  
  
श्वानमार्जारमहिषा खरोष्ट्राश्च तथैव च ।  
मूलमन्त्रेण मन्त्रज्ञ पशूनाञ्चैव घातयेत् ॥  
  
एवं बलिं क्षिपेद् ब्रह्मन् शृणु शास्त्रस्य निश्चयः ॥  
  
इति ब्रह्मयामले शतसहस्रसंहितायां कुजवारबलिर्नाम द्वाविंशः पटलः   
॥ २२ ॥
