+++
title = "२८"

+++

  
  
  
प्। १२१)  
  
शिवाप्तन्तु सर्वाङ्गम् एकमेवं महेश्वरम् ।  
कथितं वा शिवत्वं हि सर्वं मेलनमेव च ॥  
  
अतः परं प्रवक्ष्यामि प्रकाराणान्तु लक्षणम् ।  
वक्ष्येहं विधिना ब्रह्मम् यथावदनुपूर्वकम् ॥  
  
गर्भगृहालयं प्रोक्तम् आलयं दण्डमुच्यते ।  
दण्डार्ध मण्टपं कृत्वा सदण्डमन्तर्हारकम् ॥  
  
मध्यागारं द्विदण्डन्तु चतुर्दण्डन्तु मध्यया ।  
महामर्यादिभित्तिश्च सप्तदण्डं समं भवेत् ॥  
  
शैलैर्वा इष्टकैर्वापि कारयेत् सुदृढं क्रमात् ।  
एकहस्तं द्विहस्तं वा त्रिहस्तं वा ततो भवेत् ॥  
  
पादान्तमुन्नतस्यान्तं गलान्तं त्रिविधायतम् ।  
एवन्तु तत्क्रमेणैव प्राकारं परिपूरितम् ॥  
  
सुधाकार्यं तथा कृत्वा सुखासनं सुशोभितम् ।  
प्राकारशैलया मार्गं प्राकारं मण्टपं तथा ॥  
  
पाकारं मातृतो वापि पाकारं त्रिविधं स्मृतम् ।  
पवित्रं चित्रर्द्धिकं वा अर्धचित्रमथापि वा ॥  
  
भूतप्रेतगणाश्चैव पिशाच वेतालरूपकम् ।  
एतेषां कारयेत् तत्र यथाविभवविस्तरम् ॥  
  
पार्श्वे पृष्ठसमञ्चैव अग्रे तु द्विगुणं तथा ।  
अन्तर्हारष्विदं प्रोक्तम् अन्तर्हारे तु चालयम् ॥  
  
प्। १२२)  
  
अष्टौ तु परिवाराणामालयाष्टमतत्समम् ।  
द्वारं गोपुरमानेन देव्यालयसमं भवेत् ॥  
  
आलयार्थमथार्थं वा आदिशेद्गोपुरस्य तु ।  
सोपानस्याग्रतः कार्यं मण्टपञ्चतुरश्रकम् ॥  
  
मण्टपञ्च प्रकर्तव्यं कूटं वापि तथैव च ।  
अन्तर्हारान्तरं पीठम् ऐन्द्रे पीठं तथार्चयेत् ॥  
  
मध्याहारे ततः कुर्यात् वाहनालयमग्रतः ।  
अन्येषां परिवाराणाम् आलयं मध्यमं भवेत् ॥  
  
आलयस्य तु तत्पूर्वे आदित्यालयमेव च ।  
आग्नेयां वनं स्थानं पचनालयक्रमन्तथा ॥  
  
याम्ये मातृगृहे वापि पृष्ठे पार्श्वे तथैव च ।  
नैर्-ऋत्यां गोगणस्थानं धान्यसङ्ग्रहमण्टपम् ॥  
  
वारुणे लक्ष्मीस्थानं पचनालय क्रमन्तथा ।  
(याम्ये मातृगृहे वापि पृष्ठे पार्श्वे तथैव च ॥)  
  
स्कन्दालयन्तु वायव्यां सोमे तु धनसङ्ग्रहम् ।  
दुर्गालयन्तु चैवं स्यात् सर्पालयं तथैव च ॥  
  
ऐशान्यामुदकस्थानम् आर्यस्थानन्तु भैरवम् ।  
पुरस्ताद्भूतपीठञ्च ध्वजपीठं तथैव च ॥  
  
पशुपीठं सुरापीठं पिशाचपीठन्तु बाह्यतः ।  
शिवमेव यथा प्रोक्तं कुर्याच्च विधिपूर्वकम् ॥  
  
प्। १२३)  
  
इति ब्रह्मयामले शतसहस्रसंहितायां प्राकारलक्षणविधिर्नाम   
अष्टाविंशत्पटलः ॥ २८ ॥
