+++
title = "३७"

+++

   
  
  
अतः परं प्रवक्ष्यामि क्षेत्राचार विधिक्रमम् ।  
वर्णानामानुपूर्ण्यश्च शृणुब्रह्मन् समाहितः ॥  
  
सेवनं गर्भगेहञ्च देशिकानां विधीयते ।  
अर्धमण्टपसेवा च श्रोत्रियाणां समीरितम् ॥  
  
प्। १४५)  
  
तद्बहिक्षत्रविट्भ्यान्तु तद्बहिश्शूद्रसेवनम् ।  
सूचिकस्तन्तु वाग्वश्च तिलघाती च सूनिकः ॥  
  
तक्षकस्स्वर्णकारश्च शिलाभेदी तु लोहकः ।  
कुम्भकारश्च गोपालो ह्येते वै न्यूनजातयः ॥  
  
एतैस्तु दर्शनञ्चैव कर्तव्यं ध्वजमूलतः ।  
रजकादि हीनजानान्दर्शनं बहिरालयात् ॥  
  
चण्डालश्वपचादीनां क्षेत्राच्च शतदण्डके ।  
एतेषां व्यत्यये नैव क्षेत्रान्तर्वेशने सति ॥  
  
देवसान्निध्यहीनञ्च महादोषः प्रजायते ।  
महामारिप्रवेशञ्च सर्वे वै पुरवासिनः ॥  
  
पीड्यन्ते सततं रोगैस्तद् दोषशमनाय च ।  
पुण्याहन्तु प्रकुर्वीत सम्प्रोक्षणमथाचरेत् ॥  
  
वर्णानां क्रमशो वक्ष्ये शृणु ब्रह्मन् समासतः ।  
ब्राह्मण्यां ब्राह्मणाज्जात संस्कृतो ब्राह्मणो भवेत् ॥  
  
एवं क्षत्रियविट्शुद्राः ज्ञेयास्स्वेभ्यस्स्वयोनिजाः ।  
अध्यापनं चाध्ययनं यजनं याजनं तथा ॥  
  
दानं प्रतिग्रहश्चेति षट्कर्माण्यग्रजन्मनः ।  
षण्णान्तु कर्मणामस्य त्रीणि कर्माणि जीविका ॥  
  
याजनाध्यापने चैव विशुद्धाच्च प्रतिग्रहः ।  
इज्याध्ययनदानानि वैश्यस्य क्षत्रियस्य च ॥  
  
प्। १४६)  
  
प्रतिग्रहोधिको विप्रे याजनाध्यापने तथा ।  
नृपायां विप्रतो जातस्सवर्णो ब्राह्मणो भवेत् ॥  
  
आयुर्वेदाथर्ववेद धनुर्वेदान् सदापठेत् ।  
विप्रस्य त्रिषु वर्णेषु नृपतेर्वर्णयोर्द्वयोः ॥  
  
वैश्यस्य वर्ण एकस्मिन् षडेते पशदा स्मृताः ।  
वैश्यायां विधिना विप्राज्जातो ह्यम्बष्ठ उच्यते ॥  
  
कृष्या जीवी भवेत् तस्य तथैवाग्नेय वृत्तिकः ।  
ध्वजिनी जीविका वापि अम्बष्ठाश्शस्त्र जीविनः ॥  
  
वैश्यायां विप्रतश्चेर्योत्कुम्भकारस्स उच्यते ।  
कुलालवृत्या जीवेत नापित्वा वा भवन्त्यतः ॥  
  
नाभेरूर्ध्वन्तु वपनं तस्मान्नापित उच्यते ।  
शूद्रायां विधिना विप्राज्जातः पारशिवो मतः ॥  
  
भद्रकालि समाशृत्य जीवेयुः पूजकाः स्मृताः ।  
तस्यां वै चौर्यतो जातो निषादश्च प्रकीर्तितः ॥  
  
वने दुष्टमृगान् हत्वा जीवनं मांसविक्रयम् ।  
नृपाज्जातोथ वैश्यायां गृह्यायां विधिना सुतः ॥  
  
वैश्यवृत्या तु जीवेत क्षत्रिर्मन्न चाचरेत् ।  
तस्यां तस्यैव चौर्येण मणिकारः प्रजायते ॥  
  
मणीनां राजतां कुर्यात् मुक्तानां वेधनक्रियाम् ।  
शूद्रा क्षत्रसंसर्गाज्जात उग्र इति स्मृतः ॥  
  
प्। १४७)  
  
नृपस्य दण्डधारस्यादण्डं दण्ड्येषु सञ्चरेत् ।  
वैश्या तु करणश्शूद्र्यां भिन्नायान्तु विधिस्मृतः ॥  
  
माहिष्येण करण्यान्तु रथकारः प्रजायते ।  
शिल्पकर्माणि चान्यानि प्रासादलक्षणं तथा ॥  
  
पठनां वस्तुशास्त्राणां हेमान्याभरणानि च ।  
लोहकर्म तथा कुर्यात् रथकारस्य वृत्तयः ॥  
  
नृपाद् ब्राह्मणकन्यायां सूतो नाम प्रजायते ।  
वेदानर्हं तथा चैषां धर्माणामनुबोधकः ॥  
  
वैश्याद्वै देहश्शूद्राच्चण्डालो नाम जायते ।  
क्षत्रिया मागधं वैश्याछूद्राक्षत्तारमेव च ॥  
  
शूद्रादायोगवं वैश्या जनयामास वैसुतम् ।  
नृपायां वैश्यतश्चौर्यात् पुलिन्दो नामजायते ॥  
  
हिंसया दुष्टसत्वानामरण्ये वर्तयेदयम् ।  
शूद्रादायोगवः क्षत्ता चण्डाश्चाधमो नृणाम् ॥  
  
यथैव शूद्राद् ब्राह्मण्यां बाह्यजन्तु प्रसूयते ।  
तथा बाह्यतरं बाह्याच्चातुर्वण्यं प्रसूयते ॥  
  
प्रातिलोम्येन सम्भूतास्सर्वकर्मबहिष्कृताः ।  
उग्रात्तु जातः क्षत्रायां श्वपाक इति कीर्तितः ॥  
  
चण्डालश्व पचानान्तु बहिर्ग्रामात्प्रति श्रयः ।  
वर्षोपेतमविज्ञातन्नरं कलुषयोनिजम् ॥  
  
प्। १४८)  
  
आर्यरूपमिवानार्यं कर्मभिस्स्वैर्विभावयेत् ।  
वर्णानामानुपूर्व्येण जातो वै ह्यनुलोमजः ॥  
  
वैपरीत्येन सम्भूतो प्रतिलोम इतीरितः ॥  
  
इति ब्रह्मयामले शतसहस्रसंहितायां क्षेत्राचारवर्णविवेको नाम   
सप्तत्रिंशत्पटलः ॥ ३७ ॥
