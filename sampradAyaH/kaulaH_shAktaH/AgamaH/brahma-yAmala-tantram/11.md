+++
title = "११"

+++

  
प्। ४१)  
  
मातॄणामर्चनं वक्ष्ये श्रूयतां च वरानने ।  
अहरहार्चनं वक्ष्ये अहः पापविनाशनम् ॥  
  
ग्रामशान्तिमिमं श्रुत्वा रक्षश्शत्रु विनाशनम् ।  
आयुश्श्रीपुत्र वृध्यर्थं धनधान्य विवर्धनम् ॥  
  
आराधन विधिं देव्यै स्त्रीशूद्राश्च वर्जयेत् ।  
ग्रामे वा नगरे वापि पत्तने केटकेपि वा ॥  
  
मन्त्रः स्नानं ततः कृत्वा भस्मस्नानं ततः परम् ।  
उत्तराभिमुखो भूत्वा ध्यानं कुर्वीत साधकः ॥  
  
तन्नामकस्य मन्त्रेण पूर्वादीनि यथार्चयेत् ।  
अर्चयित्वा यथान्यायं गन्धपुष्पादिभिः क्रमात् ॥  
  
द्वारस्थो योगिनीनां वा स्नानादग्निस्वरूपिणी ।  
पुंलिङ्गी गोमरीची च उग्री च सुमुखी तथा ॥  
  
विजयी जृम्भिणी चैव इत्येते द्वारयोगिनी ।  
गन्धपुष्पादिभिर्धूपैः स्वनाम्ना चार्चयेद् बुधः ॥  
  
शुद्धिनी पूर्वदेशे तु आग्नेय्यान्तु सुकेशिनी ।  
विषुकण्ठी च यामे तु नैर्-ऋत्यां सुन्दरी तथा ॥  
  
वारुण्यां जावली देवी वायव्यां कोटराक्षसी ।  
सोमेस्तदर्शिनी देवी ईशान्यां शत्रुमर्दिनी ॥  
  
दण्डकुण्डोदरी भीमी कीडी विजयविन्यया ।  
व्यालामुखी विरूपाक्षी राजदेवी रशक्तया ॥  
  
प्। ४२)  
  
नीलकेशी विकर्णी च व्यालकेशी तथैव च ।  
उग्रपैशाचिनी देवि वेतालि च नामतः ॥  
  
इन्द्रश्चाग्नि यमश्चैव निर्-ऋतिर्वरुणस्तथा ।  
वायुसौम्यमीशाने कौबेर्यां शङ्करी तथा ॥  
  
विघ्नेश वीरभद्रञ्च ब्राह्मी माहेश्वरी तथा ।  
कौमारी वैष्णवी चैव वाराही चेन्द्राणी तथा ॥  
  
चामुण्डी चैव नामानि मातॄणामेव तत्तत् ।  
तत् तद्गायत्रि मन्त्रेण अर्चयित्वा यथाक्रमम् ॥  
  
शुक्लवासञ्च वीरञ्च ब्रह्माणी सितवाससा ।  
ईश्वरी श्वेतवासा तु कुमारी सिन्धुवाससा ॥  
  
वैष्णवी पीतवासास्तु वाराही कृष्णवाससा ।  
इन्द्राणि च दुकूलन्तु चामुण्डी रक्तवससा ॥  
  
विघ्नेशं खड्गवासास्तु प्रत्येकं वस्त्रमुच्यते ।  
मुखं हिरिबेरञ्च ब्रह्माणी गन्धमुच्यते ॥  
  
ईश्वरीमाञ्च गन्धञ्च कौमारी कुङ्कुमं तथा ।  
वैष्णवी राजकस्तूरी वाराही च नियासकम् ॥  
  
आर्द्रमेषञ्च इन्द्राणी चामुण्डी रक्तचन्दनम् ।  
शुक्लचन्दन लेपे तु वीरविघ्नं तथार्चयेत् ॥  
  
केतकी जातिपुष्पन्तु गणेशञ्च तथार्चयेत् ।  
करवीरं वीरभद्र ब्रह्माणी श्वेतपद्मकम् ॥  
  
प्। ४३)  
  
श्वेतार्कमीश्वरी चैव कौमारी कुमुदन्तथा ।  
वैष्णवी तुलसी चैव वाराही मल्लिका तथा ॥  
  
जातिपुष्पन्तु शूद्राणि चामुण्डा रक्तपद्मकम् ।  
गुग्गुलां वीरभद्रञ्च शितारी च चतुर्मुखम् ॥  
  
ईश्वरी अगरुञ्चिव कौमारी देवदारुगम् ।  
वैष्णवी वनधूपञ्च वाराही आज्य धूपकम् ॥  
  
इन्द्राणी चतुनिर्यास चामुण्डी जातुधूपकम् ।  
विघ्नेशमगरुञ्चैव शीतारी सर्व देवता ॥  
  
गन्धमन्त्रन्तु गन्धञ्च पुष्पमन्त्रन्तु पुष्पकम् ।  
धूपमन्त्रन्तु धूपञ्च दीपमन्त्रन्तु दीपकम् ॥  
  
तत् तद्गायत्रि मन्त्रेण तत् तन्मूलं जपेत् क्रमात् ।  
तत् तद् बिम्बन्तु सम्पूज्यमावाह्याभ्यर्चयेत् क्रमात् ॥  
  
शुद्धान्नं वीरभद्रञ्च विघ्नेशन्तु निवेदयेत् ।  
ब्रह्माणी पायसान्नञ्च ईश्वरी कृसरान्नकम् ॥  
  
हरिद्रान्नञ्च कौमारी वैष्णवी च गुलान्नकम् ।  
वाराही चैव माषान्नम् इन्द्राणी मुद्गमन्नकम् ॥  
  
रक्तान्नञ्च तिलान्नञ्च चामुण्डी च निवेदयेत् ।  
नैवेद्यमन्त्रमुच्चार्य तत् तदेवं निवेदयेत् ॥  
  
ऊर्ध्वं पृथक् पृथक् वक्ष्ये श्रूयतां चतुरानन ।  
विघ्नेशं वीरभद्रञ्च समिद्बिल्वं तथोच्यते ॥  
  
प्। ४४)  
  
ब्रह्माणी च पलाशञ्च अर्कमाहेश्वरी तथा ।  
औदुम्बरीन्तु कौमारी अश्वत्थं वैष्णवी तथा ॥  
  
वाराही प्लक्षमेवं स्यात् इन्द्राणी खदिरन्तथा ।  
न्यग्रोधञ्चैव चामुण्डी समिधस्तत्र कीर्तिताः ॥  
  
ऊर्ध्वं पृथक् पृथक् वक्ष्ये हूयते समिधस्तथा ।  
एतेषामप्यलाभे तु पलाशं सर्व हूयते ॥  
  
इति ब्रह्मयामले शतसहस्रसंहितायां मातृर्चनं नाम एकादशः पटलः   
॥ ११ ॥
