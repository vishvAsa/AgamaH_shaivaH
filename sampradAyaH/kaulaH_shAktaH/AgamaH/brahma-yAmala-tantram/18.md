+++
title = "१८"

+++

  
  
  
प्। ७५)  
  
मातृशान्ति विधिं वक्ष्ये सर्वशान्तिकरं शुभम् ।  
सर्वव्याधिहरं शुभ्रं सदाविजयवर्धनम् ॥  
  
अकालमृत्युशमनं पुत्रपौत्रादि वर्धनम् ।  
महाविघ्नप्रशमनं महाशान्तिकरं परम् ॥  
  
सप्ताह त्रितये पूर्वे उत्सव प्रहेद् बुधः ।  
तद्दिने चार्धरात्रे तु दुन्दुभेस्तु परिभ्रमे ॥  
  
ब्रह्माविष्णुश्च रुद्रश्च सदाशिव शिवस्तथा ।  
वसुभिश्चाष्टभिश्चैव द्वादशादित्य एव च ॥  
  
रुद्र एकादशस्सर्वे अर्चयित्वा समन्वितान् ।  
इन्द्राग्निश्च यमश्चैव निर्-ऋती वरुण वायवः ॥  
  
सोमेशानगणास्सर्वे आगछन्तु महोत्सवे ।  
शुचिष्टा च पिशाचाश्च भूतवेताल जातयः ॥  
  
कूश्माण्डगुह्यका नागा सिद्धा यक्षामरुद्गणाः ।  
विद्याधराश्च गन्धर्वा आगछन्तु महोत्सवम् ॥  
  
भूलोके च यथा देव भुवर्लोके च देवता ।  
स्वर्लोके च ये देव महर्लोके च देवता ॥  
  
जनलोके च ये देवा तपो लोके च देवता ।  
सत्यलोके च ये देवा आगच्छन्तु महोत्सवम् ॥  
  
अतलादिषु पाताले आगच्छन्तु महोत्सवम् ।  
दिव्यन्तरिक्ष ये देवा भूपातालेपि ये स्थिता ॥  
  
प्। ७६)  
  
आगछन्तु च ये देवा एकवीर्युत्सवार्थकम् ।  
गिरिकन्दरदुर्गेषु श्मशाने वन देवता ॥  
  
प्रासादे गर्भगेहे वा प्राकारे परिवारके ।  
गोपुराभ्यन्तरे देवा आगछन्तु महोत्सवम् ॥  
  
दुन्दुभिं प्रहरेद् देवीं तद्रात्रौ बलिदापयेत् ।  
ध्वजमारोपयेद्धीमान् दश्विहन्तं दिनेपि वा ॥  
  
सप्ताहे च तथा कुर्यात् मूलमन्त्रेण दापयेत् ।  
चन्दनं चम्पकञ्चैव क्रमुकनालिकेरकम् ॥  
  
याज्ञिकं वेणुदण्डं वा प्रासादद्विगुणोच्छ्रयम् ।  
पञ्चदण्डाश्च पुरतय ध्वजानां विधीयते ॥  
  
उत्सवस्य तु पूर्वे तु सप्तार्थे मङ्गलाङ्कुरम् ।  
बलिभ्रमणवेलायां वाममार्गेण गम्यताम् ॥  
  
एहिकामाद्रि फलदं बलिं सर्वत्र दापयेत् ।  
शान्त्यर्थ सर्वमार्गेण अपसव्येन पुष्टिदम् ॥  
  
तस्मात् सर्वप्रयत्नेन वाममार्गेण गम्यताम् ।  
पालिका घटिका चैव शरावा त्रिविधा भवेत् ॥  
  
प्रत्येकं नव गृह्णीयात् सप्ते वाथ समाचरेत् ।  
तिलसर्षपमुद्गानि यवमाष कुलुत्थकम् ॥  
  
प्रियङ्गुशिममाली च नव बीजैस्तु ।  
नवाक्षरेण मतिमान् सजपत्वा तु समाहितम् ॥  
  
प्। ७७)  
  
ताम्बुलन्दापयेत् तत्र सर्वेभ्यश्च यथाक्रमम् ।  
आषाढे कृष्णपक्षे व अष्टम्यान्तु विशेषतः ॥  
  
उत्सवं कारयेत् सम्यक् पूजयेत् तु सदेशिकः ।  
त्रिकालं वा द्विकालं वा बलिभ्रमणयोरपि ॥  
  
तस्य वामेन मार्गेण बलिभ्रमणकं क्रमात् ।  
प्रथमं ब्राहिदिवसं द्वितीयमीश्वरीं विदुः ॥  
  
त्रयकौमारि दिवसं चतुर्थं वैष्णवी तथा ।  
पञ्चमी पञ्चदिवसं षष्ठीमिन्द्राणिरेव च ॥  
  
सप्तमं भद्रकाली च दिवसं बलिमुच्यते ।  
शतद्रोणि तदर्धं वा तदर्धं वा तदर्धकम् ॥  
  
षष्ठद्रोणमथा चैव चतुर्द्रोणमथापि वा ।  
द्वयद्रोणमथा चैव कन्यसं शिवमेव च ॥  
  
आढकेनैव वासिद्धं शालितण्डुलसिद्धकम् ।  
श्वेतपद्मसमायुक्तं गन्धोकसमन्वितम् ॥  
  
पायसेन बलिं दद्यात् ब्रह्माणी दिवसे बुधः ।  
श्वेतार्क कुसुमैर्युक्तं कृसरान्नन्तु संयुतम् ॥  
  
बलिमेतद्विजानीयान्माहेग्री दिवसं क्रमात् ।  
कुमुदोत्पलपुष्पन्तु हरिद्रान्नसुदोदकैः ॥  
  
कौमारी दिवसे कुर्यात् एकचित्तो सदा ददेत् ।  
वैष्णवी तुलसी चैव गुलान्नन्तु बलिं ददेत् ॥  
  
प्। ७८)  
  
मञ्जिकामाषमन्नं च वाराही दिवसे युतम् ।  
जातिपुष्पन्तु मुद्गान्नम् इन्द्राणी बलिमुच्यते ॥  
  
रक्तपङ्कजसंयुक्तं रक्तान्नं रक्तमिश्रकम् ।  
चामुण्डी दिवसे कुर्यात् विद्वान्मन्त्रेण मन्त्रितम् ॥  
  
नवाक्षरेण मन्त्रेण तत्तन्नाम समन्वितम् ।  
तत् तद् दिने बलिं दद्यात् तत् तन्मुद्रां प्रदर्शयेत् ॥  
  
चतुष्पथे त्रिपथे च द्विपथैक पदन्ददेत् ।  
नव पीठे च दातव्यं ग्रामद्वारे तथैव च ॥  
  
एकवृक्षे तटाके च प्राकारे दीर्घिकेषु च ।  
शिवालये सभास्थाने विष्णुस्थाने च दापयेत् ॥  
  
दुर्गाज्येष्ठालये चैव आर्यस्थाने तथैव च ।  
श्रीस्थाने स्कन्दस्थाने च विघ्नस्थाने विशेषतः ॥  
  
बौद्धस्थानन्तु कर्तव्यम् अर्हस्थाने तथैव च ।  
इन्द्राग्नि यमस्थाने निर्-ऋति वरुण वायवः ॥  
  
सोमेशानके चैव क्रमाद् दत्वा बलिं ददेत् ।  
कन्यायां दर्शने चैव ब्राह्मणानान्तु दर्शयेत् ॥  
  
भिन्ननासिकयश्चैव चक्रवाकस्तथैव च ।  
अत्र चेवेतरादेव्य दूत्यश्चैव स योगिनीम् ॥  
  
एतान्नदृष्टमात्रेण बलिं सर्वत्र दापयेत् ।  
परिभ्रमणवेलायां मुद्रानृत्तं समाचरेत् ॥  
  
प्। ७९)  
  
तत् तद् दिनेषु कर्तव्यं तत् तन्मुद्रां समाचरेत् ।  
अन्यथा कारयेद् यस्तु व्याधिशोकभयं भवेत् ॥  
  
ब्रह्माणी दिवसे कुर्यात् ब्रह्माणी क्रीडमेव च ।  
माहेशी दिवसे चैव माहेशी क्रीडमेव च ॥  
  
कौमारी तद् दिने चैव तत् क्रीडानां समाचरेत् ।  
वैष्णवी दिनमेवन्तु वैष्णवी क्रीडमुच्यते ॥  
  
वाराही दिवसेनैव वाराही क्रीडमेव च ।  
इन्द्राणी दिवसे कुर्यात् इन्द्राणी क्रीडकारयेत् ॥  
  
चामुण्डी दिवसे कुर्यात् चामुण्डी क्रीडकारयेत् ।  
एकवीरीं ततः कृत्वा कामरुद्रान्तु कारयेत् ॥  
  
कैलासमुद्रया कुर्यात् चण्डिकामुद्रया कुरु ।  
तत् तद् देव न वा कुर्यात् मुद्रा नृत्तं यथा क्रमम् ॥  
  
मुद्रा नृत्तं तु कर्तव्यं हासनक्रीडनादिशेत् ।  
मुद्रानृत्तं विशेषेण कारयेत् सर्वयत्नतः ॥  
  
नृत्तकस्तु शिवं प्रोक्तं पाठकस्तु पितामहः ।  
प्रेक्षं भद्रकालादि तस्मात् तु पुत्रकस्तथा ॥  
  
शिवपादे समुत्पन्नं तेन पादप उच्यते ॥  
  
सर्वशान्तिस्थितान्यत्र मुद्रानृत्तं तु कारयेत् ।  
ग्राममध्ये प्रकर्तव्यं महामुद्रां समाचरेत् ॥  
  
प्। ८०)  
  
सुभिक्षं क्षेत्रमारोग्यं पुत्रपौत्र विवर्धनम् ।  
तस्मात् सर्व प्रयत्नेन ग्राममध्येषु कारयेत् ॥  
  
मुद्रालक्षणमेवोक्तम् अयागमधुना शृणु ।  
करकञ्चाक्षमाला च ब्रह्माणी चाङ्गमुद्रया ॥  
  
हरिणं परशुञ्चैव माहेशी चाङ्गमुद्रया ।  
वज्रशक्ति धरञ्चैव कौमारी चाङ्गमुद्रया ॥  
  
शङ्खचक्रधरञ्चैव वैष्णवी चाङ्गमुद्रया ।  
हलञ्च मुसलञ्चैव वाराही चाङ्गमुद्रया ॥  
  
वज्रशक्ति धरञ्चैव इन्द्राणी चाङ्गमुद्रया ।  
शूलखड्गधरञ्चैव कट्वाङ्गं नागपाशकम् ॥  
  
केटकञ्च कपालञ्च घण्टा डमरुकं तथा ।  
अङ्गन्तु चण्डिकानान्तु इदानीं शृणुमुद्रिकाम् ॥  
  
नृत्तकाले प्रयोक्तव्यम् एषां सर्वात्मना बुधः ।  
लोहेन कारयेत् सर्वं मत्सवाङ्ग यथाक्रमम् ॥  
  
पञ्चरङ्ग त्रिरङ्गं वा एकरङ्गमथापि वा ।  
स्त्रीणां नृत्तं प्रकर्तव्यं गेयवाद्य समायुतम् ॥  
  
रथे वा कूटयन्त्रेण प्रतिमा सप्तदापयेत् ।  
हंसोक्षहञ्च गारुढं हरिनागपिशाचकम् ॥  
  
स्वस्वेनायुध मुख्येषु पार्श्वे स्थाप्य विशेषतः ।  
प्रत्येकं कूटयन्त्रं स्थापयेत्सुसमाहितः ॥  
  
प्। ८१)  
  
नवनाट्य बलिञ्चैव यत्पुस्त्वास्तु गम्यताम् ।  
नैत्यकूटबलिञ्चैव धर्मे ध्वजसमायुतम् ॥  
  
क्षरिका पाणिनस्सर्वे तत्पुरस्तात् तु गम्यताम् ।  
देव्या ध्वजान्तरे यस्तु मार्गोच्छेदं यथा भवेत् ॥  
  
गजं वा तुरगं वापि उष्ट्रवो महिषन्तु वा ।  
नराणामरुणञ्चैव वनसूकरमाविकम् ॥  
  
कुक्कुटाश्च नवानान्तु छेदितं देवता पुरा ।  
तन्मार्गे यदि छेदं स्यात् नवहत्या सदा बुधः ॥  
  
हविकल्पेन भावे तु हुत्वा देवान्निवेदयेत् ।  
ब्राह्मणाक्षत्रिया वैश्या स्त्रियामन्नं सभैरवम् ॥  
  
तन्मार्ग यदि छेदं स्याद्धन्तव्यं शास्त्रवित्तकैः ।  
बौद्धमार्षतं वापि सन्न्यास व्रतधारिणम् ॥  
  
शैवं पाशुपतं वापि इति (यदि) मार्गन्तु लङ्घयेत् ।  
नमस्कृत्वा विधानेन कर्तव्यन्तु सदा बुधः ॥  
  
एवं परिभ्रमे ग्रामे नगरे पत्तनेपि वा ।  
नगरे कुञ्जरे वापि तीर्थे वापि समाहितः ॥  
  
नाना जनसमायुक्तं नानाक्रीडसमन्वितम् ।  
नाना कुहक संयुक्तं नानाविद्या समायुतम् ॥  
  
नाना चित्रसमायुक्तं नानाविध समाकुलम् ।  
नानाध्वज समायुक्तं नानायोगिनि सङ्करम् ॥  
  
प्। ८२)  
  
नानाब्राह्मण संयुक्तं नानामेषसमाकुलम् ।  
नानागजसमायुक्तं नानातुरगसंयुतम् ॥  
  
नानाराजसमायुक्तं नानाशास्त्रसमाकुलम् ।  
एकाहं त्र्यहञ्चैव पञ्चाहे सप्तमे दिने ॥  
  
एवं देव्यास्तु चैवोक्तं नवाहं वापि कारयेत् ।  
अथवा षोडशाहं वा मासमेकन्तु कारयेत् ॥  
  
बलिभ्रमणवेलायां यात्राहोमन्तु कारयेत् ।  
अपामार्गसमिद्भिस्तु अष्टोत्तरशतं हुतम् ॥  
  
आज्येनाष्टरशतं हुत्वा त्वष्टशतं हुतम् ।  
अष्टमे दिवसे रात्रौ रक्षां कृत्वा तु बन्द्धयेत् ॥  
  
आचार्यं पूजयेत् तत्र अजं वा महिषन्तु वा ।  
अजं विन्द पशुं वापि प्रतिसरं बन्धयेत् तथा ॥  
  
तत्पश्चात् पञ्चविंशैर्वा सप्तचाचैकमेव वा ।  
पशुं निबन्द्धयेत् सूत्रं रक्तसूत्रं विशेषतः ॥  
  
तत्रादौ जागरं वापि ग्रहे वा आलये बुधः ।  
कलशं स्थापयेत् तत्र रक्तवस्त्रेण वेष्टयेत् ॥  
  
कलशे वामभागे तु रक्षासूत्रं न्यसेद् बुधः ।  
शालिमध्ये न्यसेत् सर्वमेकैकं पञ्चद्रोणकम् ॥  
  
तदर्धं तण्डुलं ग्राह्यं पद्ममष्टदले न्यसेत् ।  
सूत्रं नवाक्षरं न्यस्य तच्छक्ति कलशं तथा ॥  
  
प्। ८३)  
  
कलशोदकेन संस्पृश्य सूत्रेणैव तु बन्धयेत् ।  
बन्धयित्वा तु सूत्रं वा पशुना रक्षयेद् बुधः ॥  
  
प्रासादे तु बलिं दद्यात् पूर्वोक्त विधिना बुधः ।  
इक्षुखण्डसमायुक्तं रक्ततोय समन्वितम् ॥  
  
मध्याह्ने दापयेत् तत्र सर्व दिक्षु यथाक्रमम् ।  
आतपे तु पशुं हत्वा यथाविधितुनु क्रमात् ॥  
  
रक्तं वै मांसखण्डञ्च तद् देव्यान्तु निवेदयेत् ।  
एवं शान्तिविधिं प्रोक्तं पश्चात् पशुविधिर्भवेत् ॥  
  
इति ब्रह्मयामले विद्यापीठावतारिते प्रतिष्ठातन्त्रे एकाशीति विधानाङ्गे   
मातृशान्तिविधिं नाम अष्टादशपटलः ॥ १८ ॥
