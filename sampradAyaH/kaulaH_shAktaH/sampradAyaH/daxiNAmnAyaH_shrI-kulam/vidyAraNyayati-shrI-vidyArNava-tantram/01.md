+++
title = "०१"

+++
प्रथमः श्वासः   
  
उद्यत्सूर्यसहस्रभास्वरतनुः सूक्ष्मातिसूक्ष्मा परा   
विद्युत्पुञ्जनिभेन्दुकोटिसदृशी धामत्र्याध्यासिनी ।   
तत्तेजस्त्रितयात्मकैक (मुनि ? मनु)   
भिर्वाक्कामशक्त्याख्ययुक्कूटैस्त्र्यब्धिशरर्तुभिः परिणता नित्यात्मिका पातु वः   
॥ १-१ ॥  
  
या श्रीमधुमती शक्तिर्जगच्चैतन्यरूपिणी ।   
सा स्तान्मे पुरतो नित्यं मालिनी विश्वविग्रहा ॥ १-२ ॥  
  
मतद्वयं समालोड्य तत्सङ्कीर्णभिया पृथक् ।   
प्रकाश्यते परातन्त्रं मया विद्यार्णवाभिधम् ॥ १-३ ॥  
  
मधुमत्या महादेव्यास्तादात्म्यं कादिसञ्ज्ञकम् ।   
कालीमतं तु मालिन्यास्तादात्म्यं तान्त्रिका विदुः ॥ १-४ ॥  
  
षट्त्रिंशद्व्यञ्जनैर्मूलभूतैः शिवमयैः पृथक् ।   
षोडशस्वरसम्भिन्नैः पूर्णमण्डलसञ्ज्ञकैः ॥ १-५ ॥  
  
षट्त्रिंशद्गुणितैः सिद्धकालनित्यास्वरूपकैः ।  
नवात्मकैर्व्याप्तिभेदाद् द्विगुणीकृतविग्रहैः ॥ १-६ ॥  
  
तद्द्वैगुण्यमयैस्तत्त्वैर्यन्त्रैस्तद्द्विगुणीकृतैः ।   
तत्तद्भेदैर्भिन्नमूर्तिः प्रोक्ता वेदप्रकारिका ॥ १-७ ॥  
  
षट्त्रिंशत्तत्त्वसम्पूर्णा सर्वमन्त्रफलप्रदा ।  
देवी मधुमती या तत्तादात्म्यं कादिसञ्ज्ञकम् ॥ १-८ ॥  
  
आम्नायसमयापञ्चपञ्चिकापीठदर्शनैः ।   
उत्पत्तिस्थितिसंहारभेदैर्वृन्दमयैः स्तुता ॥ १-९ ॥  
  
मालिनी कथ्यते या तत्तादात्म्यं कालिकामतम् ।   
मतद्वयपरिज्ञानाच्छिवतुल्यो भवेन्नरः ॥ १-१० ॥  
  
कालतत्त्वमतव्याप्तिसम्प्रदायाङ्गभावनाः ।   
स्थूलसूक्ष्मपरोपाङ्गबीजशक्त्यर्णपल्लवान् ॥ १-११ ॥  
  
तत्तत्क्रमं तदाचारं तदुत्पत्तिं तदर्चनम् ।   
गुरुतः शास्त्रतो ज्ञात्वातत्तत्कर्मण्यतन्द्रितः ॥ १-१२ ॥  
  
आद्यन्तमध्यरहित आदिमध्यान्तसंयुतः ।   
अनादितत्त्वसंशोधी परतन्त्रस्वतन्त्रवित् ॥ १-१३ ॥  
  
विदध्याद्यजनं देव्याः फलं स्यादन्यथान्यथा ।  
गुरुक्रममविज्ञाय पूजयेद्यः परां शिवाम् ॥ १-१४ ॥  
  
सा पूजा निष्फला ज्ञेया भस्मन्यर्पितहव्यवत् ।   
तस्माद्यत्नेन विज्ञेया मूलाद् गुरुपरम्पराम् ॥ १-१५ ॥  
  
ज्ञात्वा गुरुमुखान्नित्यं सम्प्रदायमतन्द्रितः ।  
प्रत्यहं स्मरणं कुर्यान्मन्त्रवीर्यस्य सिद्धये ॥ १-१६ ॥  
  
ऊर्ध्वाम्नायक्रमेणैव कामराजक्रमे तथा ।   
लोपामुद्रा क्रमे चैव सामान्यक्रम एव च ॥ १-१७ ॥  
  
प्। २)  
  
विद्यावतारविद्याप्तिकुलानां गुरुसन्ततिम् ।   
पञ्चायतनदीक्षायां पञ्चाम्नायमनुष्वपि ॥ १-१८ ॥  
  
मतद्वयविधौ ज्ञात्वा तत्साङ्कर्यं च यत्नतः ।   
कुरुते भजनं देव्याः सोऽभीष्टफलमश्नुते ॥ १-१९ ॥  
  
अन्यथा कुरुते पूजां साभिचाराय कल्पते ।   
पराप्रासादमन्त्रश्च श्रीविद्या षोडशाक्षरी ॥ १-२० ॥  
  
कालिका दक्षिणा चैव मालिनी श्रीगुरोर्मनुः ।   
चरणं नवनाथाश्च मूलविद्याश्च षोडश ॥ १-२१ ॥  
  
आधारषट्कविद्याश्च संविद्देव्यस्तथैव च ।   
चतुःषष्टिर्महामन्त्रा ऊर्ध्वाम्नाये व्यवस्थिताः ॥ १-२२ ॥  
  
एतेषां स्मरणान्मर्त्यः शिवतुल्यो भवेत्क्षणात् ।   
गुरुक्रमश्च ज्ञातव्यो मन्त्रसिद्धिमभीप्सुभिः ॥ १-२३ ॥  
  
ईशानाख्यस्तत्पुरुषश्चाघोरश्च ततः परम् ।   
चतुर्थो वामदेवश्च सद्योजातश्च पञ्चमः ॥ १-२४ ॥  
  
एते पञ्चैव दिव्यौघाश्चादिनाथस्ततः परम् ।   
अन्नदिनाथः परतोऽनामयश्च ततः परम् ॥ १-२५ ॥  
  
अनन्तानन्दनाथश्च चिदाभासस्तथैव च ।   
एते पञ्चैव सिद्धौघाः प्रथमस्तु परेश्वरः ॥ १-२६ ॥  
  
विश्वेश्वरो द्वितीयश्चापरो हंसेश्वरस्ततः ।   
सम्वर्त्तेश्वरसञ्ज्ञश्च ततो द्वीपेश्वरस्ततः ॥ १-२७ ॥  
  
नवात्मेश्वरसञ्ज्ञश्च मानवौघाः षडीरिताः ।   
एते कुलाभिधा ज्ञेया गुरवः कुलमार्गगाः ॥ १-२८ ॥  
  
कुलशिष्यावताश्चैव कुलमन्त्रार्थवेदिनः ।   
कुलासनोपविष्टाश्च कुलतन्त्रपरायणाः ॥ १-२९ ॥  
  
कुलालिङ्गनसम्भिन्नमुञ्चिताशेषतामसाः ।   
महारसरसोल्लासनिमग्नाः कुलसंयुताः ॥ १-३० ॥  
  
दशहस्ताः पञ्चमुखा मुण्डमालाविभूषिताः ।   
उद्यत्सूर्यसहस्राभाः पूर्णान्तःकरणोद्यताः ॥ १-३१ ॥  
  
खड्गं खेटं कपालं च त्रिशूलं मुद्गरं तथा ।   
खट्वाङ्गं शरचापौ च दधानाश्च वराभये ॥ १-३२ ॥  
  
तुरीये यामिनीयामे कुण्डलिन्यां महौजसि ।   
ते विसर्गादधोभागे लाक्षारससमप्रभे ॥ १-३३ ॥  
  
चिन्तनीयाः प्रयत्नेन विद्यासंसिद्धिहेतवे ।   
एतान् कुलगुरून् यत्नान्न चिन्तयति साधकः ॥ १-३४ ॥  
  
तस्य पूजा जपश्चैव स्नानदानादिकं वृथा ।   
एतान् कुलगुरून् ध्यायेदूर्ध्वाम्नाय उदीरितान् ॥ १-३५ ॥  
  
प्रज्ञा विष्णुश्च रुद्रश्च ईश्वरश्च सदाशिवः ।  
इच्छा ज्ञाना क्रिया चैव कुण्डली मातृका परा ॥ १-३६ ॥  
  
एकादशैते दिव्यौघा आदिनाथस्ततः परा ।   
अचिन्त्यनाथोऽचिन्त्या च अव्यक्तोऽव्यक्तिका ततः ॥ १-३७ ॥  
  
कुलेश्वरः कुलेशी च सिद्धौघा नागसङ्ख्यकाः ।   
तूष्णीशश्चैव सिद्धा च मित्रः कुब्जा ततः परम् ॥ १-३८ ॥  
  
गगनश्चाटुली चैव चन्द्रगर्भस्ततः परम् ।   
वालिभागी च मुक्तश्च महिला ललितस्ततः ॥ १-३९ ॥  
  
शङ्खा श्रीकण्ठसञ्ज्ञश्च श्रीकण्ठा च परेश्वरः ।   
परेश्वरी कुमारश्च सहजा रत्न एव च ॥ १-४० ॥  
  
ज्ञानदेवी ततो ब्रह्मा नादिनी चाप्यजेश्वरः ।   
महिला च प्रतिष्ठश्च सहजा शिव एव च ॥ १-४१ ॥  
  
प्रतिमा च चिदानन्दः सहजा च तथैव च ।   
श्रीकण्ठानन्दविद्ये च शिवश्च सहजा ततः ॥ १-४२ ॥  
  
सोमश्च सहजा चैव संविच्च सहजा ततः ।   
विबुधो विबुधा चैव भैरवो भैरवी तथा ॥ १-४३ ॥  
  
आनन्दो नन्दिनी चैव ततः कामेश्वराभिधः ।   
कामेश्वरो च कमलः सहजा जिनयुग्मकाः ॥ १-४४ ॥  
  
मानवौघाः स्मृता एते वराभयकराम्बुजाः ।   
विद्यावतारगुरवो न्यस्तव्या गगनाम्बुजे ॥ १-४५ ॥  
  
एते प्रोक्ताश्च गुरवो विद्यायाः शाम्भवक्रमे ।   
व्योमातीता च व्योमेशी व्योमगा व्योमचारिणी ॥ १-४६ ॥  
  
व्योमस्था चैव दिव्यौघाः पञ्चाम्बाः परिकीर्तिताः ।   
उन्मनाः समनाश्चैव व्यापिका शक्तिरेव च ॥ १-४७ ॥  
  
ध्वनिश्च ध्वनिमात्रानाहता बिन्दुस्ततः परम् ।   
बिन्दुश्चाकाशशब्दान्तः सिद्धौघा नवसङ्ख्यकाः ॥ १-४८ ॥  
  
परमात्मा शाम्भवश्च चिन्मुद्रो वाग्भवस्ततः ।   
लीलश्च सम्भ्रमश्चैव चित्प्रसन्नस्तथैव च ॥ १-४९ ॥  
  
विश्वश्चैते मानवौघा नवसङ्ख्या प्रकीर्तिताः ।   
विद्याया गुरवश्चैव ऊर्ध्वाम्नायक्रमस्य च ॥ १-५० ॥  
  
षोडश्युपासकश्चैतान् नवपङ्क्तिक्रमाद्यजेत् ।   
देव्याः पृष्ठप्रदेशे तु विश्वान्ते स्वगुरुक्रमम् ॥ १-५१ ॥  
  
कपिलोऽत्रिर्वसिष्ठश्च सनकश्च सनन्दनः ।   
भृगुः सनत्सुजातश्च वामदेवश्च नारदः ॥ १-५२ ॥  
  
गौतमः शुनकः शक्तिर्मार्कण्डेयश्च कौशिकः ।   
पराशरः शुकश्चैवाङ्गिराः कण्वस्तथैव च ॥ १-५३ ॥  
  
प्। ३)  
  
जाबालिश्च भरद्वाजो वेदव्यासस्तथैव च ।   
ईशानो रमणश्चैव कपर्दी भूधरस्ततः ॥ १-५४ ॥  
  
सुभटो जलजश्चैव भूतेशः परमस्ततः ।   
विजयो भरतश्चैव पद्मेशः सुभगस्ततः ॥ १-५५ ॥  
  
विशुद्धः समरश्चैव कैवल्यश्च गणेश्वरः ।   
सुपाद्यो विबुधो योगो विज्ञानोऽनङ्गविभ्रमौ ॥ १-५६ ॥  
  
दामोदरश्चिदाभासश्चिन्मयश्च कलाधरः ।   
वीरेश्वरश्च मन्दारस्त्रिदशः सागरो मृडः ॥ १-५७ ॥  
  
हर्षः सिंहश्च गौडश्च वीरोऽघोरो ध्रुवस्ततः ।   
दिवाकरश्चक्रधरः प्रमथेशश्चतुर्भुजः ॥ १-५८ ॥  
  
आनन्दभैरवो धीरो गौडः पावक एव च ।   
पराशर्यः सत्यनिधी रामचन्द्रस्ततः परम् ॥ १-५९ ॥  
  
गोविन्दः शङ्कराचार्य एकसप्ततिसङ्ख्यकाः ।   
शङ्कराचार्यशिष्याश्च चतुर्दश दृढव्रताः ॥ १-६० ॥  
  
देव्यात्मनो दृढात्मानो निग्रहानुग्रहक्षमाः ।   
शङ्करः पद्मपादाख्यो बोधो गीर्वाण एव च ॥ १-६१ ॥  
  
आनन्दतीर्थानामा च पञ्चैते भिक्षवः स्मृताः ।   
सुन्दरो विष्णुशर्मा च लक्ष्मणो मल्लिकार्जुनः ॥ १-६२ ॥  
  
त्रिविक्रमः श्रीधरश्च कपर्दी केशवस्ततः ।   
दामोदर इति ख्याता गृहिणो * *? सङ्ख्यकाः ॥ १-६३ ॥  
  
मठपीठोपपीठाधिपत्ययुक्तान्त्यदीक्षिता ।   
अन्त्येष्टिकृच्छङ्कराख्या * * * *? मसंयुता ॥ १-६४ ॥  
  
देवात्मनः शङ्करस्य विख्याता शिष्यसन्ततिः ।   
पद्मपादस्य षट् शि * *? ण्डलः परिपावकः ॥ १-६५ ॥  
  
निर्वाणो गीर्धनश्चैव चिदानन्दः शिवोत्तमः ।   
विविक्ताश्रमिणो धीरा मौनिनस्त्यक्तमत्सराः ॥ १-६६ ॥  
  
विचरन्ति तथा लोके तत्तच्छिष्यपरम्पराः ।  
बोधस्य बहवः शिष्या विविधा भुवि केरले ॥ १-६७ ॥  
  
गीर्वाणेन्द्रस्य वै शिष्यो विद्वद्गीर्वाण एव च ।   
तच्छिष्योः विबुधेन्द्रः स्यात्सुधीन्द्रो विबुधस्य च ॥ १-६८ ॥  
  
तच्छिष्यो मन्त्रगीर्वाणस्ततः स्युर्विविधा नराः ।   
आनन्दतीर्थनाम्नश्च शिष्याः स्युर्गृहिणो भुवि ॥ १-६९ ॥  
  
आराध्यपादुकापीठसम्प्रदायविदो भुवि ।   
सुन्दराचार्यशिष्यास्तु विविधाः पीठनायकाः ॥ १-७० ॥  
  
भिक्षवो गृहिणः सर्वे सुन्दर एव पीठके ।   
श्रीविष्णुशर्मणः शिष्यः प्रगल्भाचार्यपण्डितः ॥ १-७१ ॥  
  
तच्छिष्येण मया प्रोक्ते ग्रन्थेऽस्मिन् पूर्णतां गते ।   
आविरासीज्जगद्धात्री महामाया ममाग्रतः ॥ १-७२ ॥  
  
इति प्रोवाच भो वत्स वृणीष्व वरमीप्सितम् ।   
तदोक्तवानहं मातर्मत्कृतं ग्रन्थमुत्तमम् ॥ १-७३ ॥  
  
दृष्ट्वा गुरुक्रमं मन्त्रान् गुरुत्वेन विभाव्य माम् ।   
दीक्षां विनापि भक्त्या तु ये जपन्ति च साधकाः ॥ १-७४ ॥  
  
तेषामतितरां सिद्धिर्भवत्विति ममेप्सितम् ।   
सुप्रसन्ना तदा देवो तत्तथैव भवत्विति ॥ १-७५ ॥  
  
वरं दत्त्वा मुदाप्यन्तर्हितातो गुरुसन्ततेः ।   
ज्ञानामात्रेण सा देवी तुष्टा भवति निश्चयात् ॥ १-७६ ॥  
  
जगद्गुरोः शङ्करस्य शिष्यो लक्ष्मणदेशिकः ।   
लोके विख्यातिमारूढस्तपसा विद्यया श्रिया ॥ १-७७ ॥  
  
प्राप्यावस्थां तुरीयां तु वीतरागो महीतले ।   
विचरन् प्रौढदेवस्य राजधानीं समाश्रितः ॥ १-७८ ॥  
  
प्रौढस्तस्मै ददौ वेश्मभूषान्नपरिचारकान् ।   
एकदा तत्सभामध्ये तस्मिस्तिष्ठति लक्ष्मणे ॥ १-७९ ॥  
  
नानावस्तूनि वस्त्राणि राज्ञे (दद्यु?ददु) रुपायनम् ।   
द्वीपान्तरात् समानीय वाणिज्ये ये नियोजिताः ॥ १-८० ॥  
  
राजा ददौ लक्ष्मणाय तानि वस्त्रण्यनेकशः ।   
समादाय निजागारे लक्ष्मणो देशिकोत्तमः ॥ १-८१ ॥  
  
कुण्डे विध्युक्तमार्गेण वह्निं संस्थाप्य यत्नतः ।   
तानि वस्त्राणि हुतवान् देव्यात्मा भक्तिभावतः ॥ १-८२ ॥  
  
तच्छुत्वा प्रौढदेवोऽपि वैपरीत्यं हृदि स्मरन् ।   
पुनर्दास्यामि वासांसि मूल्यं कृत्वाद्य यत्नतः ॥ १-८३ ॥  
  
इत्युक्त्वा प्रेरितो दूतो वस्त्रार्थं लक्ष्मणान्तिके ।   
तदा स क्रोधचित्तः सन् राज्ञे शापं ददौ तदा ॥ १-८४ ॥  
  
निर्वंशो भवतु प्रौढो ब्रह्मस्वस्यापहारकः ।   
इति वासांसि देवीती याचयित्वा पुनर्ददौ ॥ १-८५ ॥  
  
ततस्तन्नगरं त्यक्त्वा गतोऽसौ दक्षिणापथम् ।   
तदोद्विग्नमनाः प्रौढः स देश लक्ष्मणस्य तु ॥ १-८६ ॥  
  
प्राप्य तं प्रार्थयामास मयि देव कृपां कुरु ।   
इति तुष्टमना विप्रः प्रोवाच वच उत्तमम् ॥ १-८७ ॥  
  
राजन् मम वचो लोकेऽप्यमोघं तन्निबोधय ।   
तथापि तव भक्त्याहं सन्तुष्टः सन् ब्रवीमि ते ॥ १-८८ ॥  
  
भविष्यति तवापत्यं तत्सुखं न भविष्यति ।   
तच्छ्रुत्वा प्रमना राजा गतो निजपुरं प्रति ॥ १-८९ ॥  
  
प्। ४)  
  
ततः काले व्यतीते तु प्रौढदेवो महीपतिः ।   
अन्तर्वत्न्यां स्वभार्यायामापन्नः पञ्चतां गतः ॥ १-९० ॥  
  
ततस्तद्राज्यभारं तु (गृ ? ग्रा) हितोऽस्मि प्रजार्थितः ।   
अर्ककोटिसहस्रेण द्रव्येण महदद्भुतम् ॥ १-९१ ॥  
  
श्रीविद्यानगरं नाम्ना श्रीचक्रा रसमुज्ज्वलम् ।  
निर्माय प्रौढदेवस्य पुत्रे राज्यार्हतां गते ॥ १-९२ ॥  
  
तमम्बदेवं भूपालमुपवेश्य नृपासने ।   
तदाज्ञया तत्सदसि विद्वद्भिर्विमलार्थिभिः ॥ १-९३ ॥  
  
सम्प्रार्थितोऽहमम्बाया आज्ञामासाद्य यत्नतः ।   
नानातन्त्राणि संशोध्य यामलानि च सर्वशः ॥ १-९४ ॥  
  
मतद्वयं समालोड्य ग्रन्थं विद्यार्णवाभिधम् ।   
मुदा रचितवानस्मि लोकानामुपकारकम् ॥ १-९५ ॥  
  
मल्लिकार्जुनसञ्ज्ञस्य शिष्या विन्ध्यप्रदेशके ।   
त्रिविक्रमस्य वै शिष्याः श्रीजगन्नाथदेशके ॥ १-९६ ॥  
  
गौडमैथिलबङ्गालदेशे वै श्रीधरस्य तु ।   
काश्ययोध्याप्रदेशेषु शिष्याः ख्याताः कपर्दिनः ॥ १-९७ ॥  
  
सम्प्रदायो हि नान्योऽस्ति लोके श्रीशङ्कराद्बहिः कादिशक्तिमते तन्त्रं तन्त्रराजं   
सुदुर्लभम् ॥ १-९८ ॥  
  
मातृकार्णवसञ्ज्ञं तु त्रिपुरार्णवसञ्ज्ञकम् ।   
योगिनीहृदयं चैव ख्यातं ग्रन्थचतुष्टयम् ॥ १-९९ ॥  
  
कालीशक्तिमतेऽप्यन्ये ग्रन्था ख्याता महीतले ।   
मतद्वयपरिज्ञानाच्छिवोऽभून्मानवः स्वयम् ॥ १-१०० ॥  
  
तस्माद्यत्नेन बोद्धव्यं गोप्तव्यं सिद्धिमिच्छता ।   
मतद्वयस्य सम्मत्या चोर्ध्वाम्नाये व्यवस्थितिः ॥ १-१०१ ॥  
  
मतस्य यस्य सम्मत्या गुरुणा यत्प्रदर्शितम् ।   
साधयेत् साधकश्रेष्ठस्तन्मतस्यैव सम्मितम् ॥ १-१०२ ॥  
  
न कुर्यान्मतसाङ्कर्यमन्यथा सिद्धिरोधकृत् ।   
कामराजाख्यविद्यायाः कालीमतविभेदतः ॥ १-१०३ ॥  
  
गुरुक्रमं विजानीयात् तन्मतोपासको नरः ।   
प्रह्लादानन्दनाथश्च सनकानन्द एव च ॥ १-१०४ ॥  
  
वसिष्ठानन्दनाथश्च कुमारानन्द एव च ।   
क्रोधानन्दः शुकानन्दो ध्यानानन्दस्ततः परम् ॥ १-१०५ ॥  
  
बोधानन्दः सुरानन्दः कुलाख्या गुरवो नव ।   
सर्वे द्विनेत्रा द्विभुजा वराभयकराम्बुजाः ॥ १-१०६ ॥  
  
पूर्वोक्तसमये स्थाने ध्यातव्या मन्त्रवित्तमैः ।   
चिद्रूपश्चिन्मयश्चैव चिच्छक्तिर्दिव्यसञ्ज्ञकाः ॥ १-१०७ ॥  
  
प्रबोधश्च सुबोधश्चाप्यनन्तः सिद्धसञ्ज्ञकाः ।   
सुधामश्च त्रिमूर्तिश्च झिण्टीशो मानवाः स्मृताः ॥ १-१०८ ॥  
  
आनन्दनाथशब्दान्ता ध्रुवतारत्रयादिकाः ।   
पादुकां पूजयामीति मन्त्राः सप्तदशार्णकाः ॥ १-१०९ ॥  
  
शैवी सप्तदशीरूपा नित्या सप्तदशार्णकाः ।   
आद्यः परप्रकाशश्चापरः परशिवस्ततः ॥ १-११० ॥  
  
परशक्तिश्च कौलेशः शुक्रदेवी कुलेश्वरः ।   
कामेश्वरी सप्तमी स्याद्दिव्यौघा मुनिसङ्ख्यकाः ॥ १-१११ ॥  
  
भोगः क्लिन्नस्तु समयः सहजो वेदसङ्ख्यकाः ।   
सिद्धा एते तु गगनो विश्वस्तु विमलस्ततः ॥ १-११२ ॥  
  
मदनो भुवनो नीलः स्वात्मा प्रिय इतीरिताः ।   
वसुसङ्ख्याः स्मृता एते मानवा विश्वविग्रहाः ॥ १-११३ ॥  
  
एतान् सम्पूजयेद्देव्याः पृष्ठदेशे नव क्रमात् ।  
तदन्ते पूजयेद्धीमान् प्रियां तु गुरुसन्ततिम् ॥ १-११४ ॥  
  
कपिलाद्व्यासपर्यन्तमेकविंशतिसङ्ख्यकाम् ।   
करुणो वरुणश्चैव विजयः समरो गुणः ॥ १-११५ ॥  
  
बलो विश्वम्भरः सत्यः प्रियः श्रीधरशारदौ ।   
सकलेशो विलासश्च नित्येशो विश्वपुरुषौ ॥ १-११६ ॥  
  
गोविन्दो विबुधः सिंहो वीरः सोमो दिवाकरः ।   
अचलो वाग्भवा नादो मोहनः सुलभः शिवः ॥ १-११७ ॥  
  
मृत्युञ्जयो वासुदेवः शरणश्च सनन्दनः ।   
आकाशो गोप्रियो हर्षो भर्गः कामो महीधरः ॥ १-११८ ॥  
  
ईशानो गणपः श्रीमान् कपालो भैरवो दिवः ।   
गौडादिशङ्करान्ताश्च सप्तसङ्ख्याः समीरिताः ॥ १-११९ ॥  
  
एकसप्ततिसङ्ख्याश्च गुरवः शिवरूपिणः ।   
तच्छिष्याणां क्रमं ज्ञात्वा स्वगुरूक्तविधानतः ॥ १-१२० ॥  
  
पूजायां तर्पणे होमे जपे न्यासे विशेषतः ।   
स्मरणात्सिद्धिमाप्नोति साधकस्तु न संशयः ॥ १-१२१ ॥  
  
कालीमतानुसारेण लोपायाश्च गुरुक्रमः ।   
ज्ञातव्यः सिद्धिमिच्छद्भिस्तथा तत्तदुपासकैः ॥ १-१२२ ॥  
  
श्रीविद्यानन्दनाथश्च परशम्भुस्तथैव च ।   
परमात्मा च दिव्यौघाः स्वप्रकाशो भगीरथः ॥ १-१२३ ॥   
  
विरूपाक्षश्च सिद्धौघा ज्ञानानन्दस्ततः परम् ।   
अचलानन्दनाथश्च योगानन्दश्च मानवाः ॥ १-१२४ ॥  
  
एतान् कुलगुरून् स्थाने पूर्वोक्ते परिचिन्तयेत् ।   
कुमुदः कमलश्चैव सुभोजो दिव्यसञ्ज्ञकाः ॥ १-१२५ ॥  
  
प्। ५)  
  
आत्रेयो भार्गवश्चैव गौतमः सिद्धसञ्ज्ञकाः ।   
शौनको वसुदश्चैव सुरथश्चैव मानवाः ॥ १-१२६ ॥  
  
आनन्दनाथशब्दान्तास्तारत्रितयपूर्वकाः ।   
पादुकां पूजयाम्यन्ते नमः शब्दं प्रयोजयेत् ॥ १-१२७ ॥  
  
सर्व एकोनविंशार्णा वैष्णवाश्च स्वरूपिणः ।   
विद्यावतारगुरवः शिवरूपा न संशयः ॥ १-१२८ ॥  
  
आद्यः प्रोक्तस्तु परमशिवः कामेश्वरी ततः ।   
दिव्यौघश्च महौघश्च सर्वः प्रज्ञा प्रकाशकः ॥ १-१२९ ॥  
  
एते वै सप्त दिव्यौघा दिव्यश्चित्रस्ततः परम् ।   
कैवल्योऽप्यनुदेवी च ततश्चापि महोदयः ॥ १-१३० ॥  
  
एते पञ्चैव सिद्धौघाश्चिदानन्दस्ततः परम् ।  
विश्वशक्त्यानन्दनाथो रमानन्दस्ततः परम् ॥ १-१३१ ॥  
  
कमलानन्दनाथश्च ततश्चापि मनोहरः ।  
स्वात्मानन्दश्च प्रतिभः सप्तसङ्ख्यास्तु मानवाः ॥ १-१३२ ॥  
  
एते च दीक्षागुरवो नव पङ्क्तिक्रमाद्यजेत् ।   
प्रतिभान्ते च कपिलोऽप्यगस्त्यश्च ततः परम् ॥ १-१३३ ॥  
  
अनसूया ततोऽप्यत्रिर्लोपामुद्रा ततः परम् ।   
वसिष्ठाद्व्यासपर्यन्तमूनविंशतिसङ्ख्यकाः ॥ १-१३४ ॥  
  
आदित्यश्च महादेवो वागानन्दस्ततः परम् ।   
वामदेवो रतीदेवोऽनन्तो योगो धराधवः ॥ १-१३५ ॥  
  
सुहस्तः सत्यसङ्घश्च ब्रह्मानन्दश्च भैरवः ।   
दत्तानन्दश्च कुन्तीशश्चिद्घनः सोमगौरवौ ॥ १-१३६ ॥  
  
त्रिपुरेशो महाबाहुरक्रोधनशिवाम्बिकाः ।   
विद्यानन्दगुणानन्दौ गौरीशो विबुधो हरः ॥ १-१३७ ॥  
  
भूतेशः सोमनाथश्च सर्वज्ञः सरसो हरिः ।   
गौडादिशङ्करान्ताश्च सप्तसङ्ख्या उदाहृताः ॥ १-१३८ ॥  
  
चतुष्षष्टिः स्मृता सङ्ख्या गुरूणां देशिकोत्तमैः ।  
एतेषां स्मरणाद्देवी सुप्रसन्ना भवेद्ध्रुवम् ॥ १-१३९ ॥  
  
मन्वाद्युपासितानां च विद्यानां च गुरुक्रमम् ।   
ज्ञात्वा तत्तन्महाविद्या जप्तव्यास्तदुपासकैः ॥ १-१४० ॥  
  
महादेवः पराम्बा च कूर्मेशो दिव्यरूपकाः ।   
सद्योजातः कुमारश्च भूतेशः सिद्धसञ्ज्ञकाः ॥ १-१४१ ॥  
  
प्रियानन्दश्च लीनश्चाघोरश्चाप्यत्र मानवाः ।   
प्रागुक्तसमये स्थाने स्मर्तव्याः कुलमार्गगाः ॥ १-१४२ ॥  
    
पूर्णेशः शङ्करश्चैव प्रगल्भो दिव्यसञ्ज्ञकाः ।   
भौतिकस्त्रिदशश्चैव परमः सिद्धसञ्ज्ञकाः ॥ १-१४३ ॥  
  
विद्येशो वासवश्चैव यतीशश्चैव मानवाः ।   
विद्यावतारगुरवः स्मर्तव्या गगनाम्बुजे ॥ १-१४४ ॥  
  
परप्रकाशः प्रथमस्ततः परविमर्शकः ।   
कामेश्वरी च मोक्षश्चाप्यमृतः पुरुषस्ततः ॥ १-१४५ ॥  
  
अघोरश्चैव सप्तैते दिव्यौघाः शिवरूपिणः ।  
प्रकामश्च सदानन्दस्ततः सिद्धौघ उत्तमः ॥ १-१४६ ॥  
  
सिद्धौघाश्चैव चत्वार उत्तरः परमस्ततः ।   
सर्वज्ञः सर्वसिद्धौ च गोविन्दः शङ्करस्ततः ॥ १-१४७ ॥  
  
मानवौघश्च सप्तैते दीक्षायां गुरुसन्ततिः ।   
देव्यास्तु पृष्ठभागे च नव पङ्क्तिक्रमाद्यजेत् ॥ १-१४८ ॥  
  
शङ्करान्ते यजेद्भक्त्या स्वगुरुक्रममण्डलम् ।  
कपिलाद्व्यासपर्यन्तमेकविंशतिसङ्ख्यकाः ॥ १-१४९ ॥  
  
ततः परेशो विद्येशस्त्रिपुरो विजयो हरः ।   
कामेशस्त्रिपुरान्तश्च पुरुषः परमो हरिः ॥ १-१५० ॥  
  
गालवो मुद्गरः शौरिः परमात्मा धनेश्वरः ।   
धनञ्जयो भास्करश्च भल्लाटश्च विभावसुः ॥ १-१५१ ॥  
  
जीवनाथश्च गोरक्षो मत्स्यनाथः सदाशिवः ।   
गुरुभक्तो जितक्रोधो बोधानन्दः सुरेश्वरः ॥ १-१५२ ॥  
  
भैरवः सच्चिदानन्दः कृतीशः करुणाकरः ।   
श्रीकरो वेदमूर्तिश्च सर्वेशो दुर्लभो वशी ॥ १-१५३ ॥  
  
नागदेवः क्षमानाथो भावेशः केशवस्ततः ।   
नन्दीशो गणपो वीरो दुर्ज्ञेयोमिहिरः प्रियः ॥ १-१५४ ॥  
  
गौडादिशङ्करान्ताश्च सप्तैते प्रागुदीरिताः ।   
चतुःसप्ततिसङ्ख्यास्ते गुरवः सिद्धिदायकाः ॥ १-१५५ ॥  
  
स्मरणात् पूजनाच्चैवोपासकानां न संशयः ।   
अथ त्रिविधविद्यानां मते वै कादिसञ्ज्ञके ॥ १-१५६ ॥  
  
कुलविद्यावतारार्णदीक्षाणां गुरुसन्ततौ ।   
गुरुपङ्क्तित्रयं ज्ञात्वा विद्यासिद्ध्यै भजेत्सुधीः ॥ १-१५७ ॥  
  
सर्वज्ञस्तत ईशानो भूतेशो दिव्यसञ्ज्ञकाः ।   
दिव्यः सर्वश्च भव्यश्च सिद्धाः श्रीपूर्वका इमे ॥ १-१५८ ॥  
  
प्रशस्तश्च प्रकामश्च सुधामो मानवाः स्मृताः ।   
चतुर्भुजास्त्रिनयना रक्तमाल्याम्बरावृताः ॥ १-१५९ ॥  
  
अक्षस्रक्पुस्तकाभीतिवरोद्यत्करपङ्कजाः ।   
कुलाख्या गुरवश्चैते स्मर्तव्यास्तत्र वै तथा ॥ १-१६० ॥  
  
प्रकाश्च विमर्शश्चाप्यानन्दो दिव्यरूपिणः ।   
ज्ञानः सत्यश्च पूर्णश्च सिद्धाः श्रीपूर्वका इमे ॥ १-१६१ ॥  
  
प्। ६)  
  
स्वभावः प्रतिभश्चैव सुभगो मानवा मताः ।   
विद्यावतारगुरवो ध्येयाः पूज्याश्च सिद्धये ॥ १-१६२ ॥  
  
उद्द्योतश्च प्रभावश्च कुलेशो दिव्यरूपिणः ।   
भैरवो गणपश्चैव कुमारः सिद्धसञ्ज्ञकाः ॥ १-१६३ ॥  
  
उद्भटो वाग्भटश्चैव कमनो मानवाः स्मृताः ।   
सर्वे त्रित्र्यक्षरव्याप्ता मायाश्रीबीजपूर्वकाः ॥ १-१६४ ॥  
  
आनन्दनाथशब्दान्ताः पादुकां पूजयामि च ।   
पूजायां तर्पणे चैव पादुकां तर्पयामि च ॥ १-१६५ ॥  
  
मार्जने मार्जयाम्यत्र तत्तच्छब्दं प्रयोजयेत् ।   
पूजाङ्गहवने चैव पूजयाम्यग्निसुन्दरी ॥ १-१६६ ॥  
  
तथैव तर्पणान्ते तु तर्पयाम्यग्निवल्लभा ।   
मार्जने मार्जयाम्यग्निदयिता क्रम ईदृशः ॥ १-१६७ ॥  
  
दीक्षाया गुरवश्चैते नव पङ्क्तिक्रमाद्यजेत् ।   
कमनान्ते च कपिलाद्व्यासान्ते चैकविंशतिः ॥ १-१६८ ॥  
  
अव्ययश्च विशेषश्च सङ्ग्रहो देवलस्तथा ।  
प्रकाण्डो गहनश्चैव दुर्लभो दुर्जयस्तथा ॥ १-१६९ ॥  
  
विश्वेश उदयश्चैव त्वरितः सुन्दरस्ततः ।   
भरतो धिषणश्चैव श्रीकण्ठः शङ्करस्ततः ॥ १-१७० ॥  
  
अनलो वासवश्चैव सुनेत्रः सुभगस्ततः ।   
वीरेशो विरहश्चैव क्लिन्नेशो विजयस्ततः ॥ १-१७१ ॥  
  
कर्षकश्च प्रगल्भश्च विनयो वरदस्तथा ।   
शान्तनश्चित्रकश्चैवाद्भुतो निपुण एव च ॥ १-१७२ ॥  
  
विपुलो विमलश्चैव सोमेशः कुशलस्ततः ।  
सुमन्त्रश्च सुतन्त्रश्च विद्येशो विनतस्तथा ॥ १-१७३ ॥  
  
विभवो वर्धनश्चैवानिन्द्यः सुप्रिय एव च ।  
सारङ्गो वारुणश्चैव सत्येच्छुररिहा तथा ॥ १-१७४ ॥  
  
वाग्यतः कामनश्चैव वाङ्मयः सुकृतस्ततः ।   
विशाखो मञ्जुलश्चैव कामेशो वाग्भवस्ततः ॥ १-१७५ ॥  
  
गौडादिशङ्करान्ताश्च सप्तसङ्ख्याः समीरिताः ।   
अशीतिसङ्ख्यकाश्चैते गुरवश्चतुरुत्तराः ॥ १-१७६ ॥  
  
एतेषां स्मरणान्मर्त्यः शिवतुल्यो भवेत्क्षणात् ।   
कादिशक्तिमतेऽप्येते सर्वत्र गुरवः स्मृताः ॥ १-१७७ ॥  
  
कालीमते मन्त्रभेदाद्गुरुभेदस्त्वनेकधा ।   
पूर्वदक्षिणपाश्चात्यमध्यसिंहासनस्थिताः ॥ १-१७८ ॥  
  
बालादिभैरवीभेदा द्वात्रिंशत्सङ्ख्यकाः स्मृताः ।  
नित्याः षोडशिकाः षड्वा दर्शनाः पञ्चपञ्चिकाः ॥ १-१७९ ॥  
  
चतुःसमयविद्याश्च नवावरणशक्तयः ।   
मन्त्रपारायणे प्रोक्ता विद्याः श्रीचक्रशक्तयः ॥ १-१८० ॥  
  
भजनीयाः प्रयत्नेन प्रतिपद्य गुरुक्रमम् ।  
प्रह्लादानन्दनाथाद्याः कुलीना गुरवो नव ॥ १-१८१ ॥  
  
समयः कक्कुटश्चैव प्रधानो दिव्यसञ्ज्ञकाः ।   
बुधेशः कुथरश्चैव भार्गवः सिद्धरूपिणः ॥ १-१८२ ॥  
  
कन्दलस्तपनश्चैवाप्यदीनश्चैव मानवाः ।   
एते विद्यावताराख्या गुरवो नवसङ्ख्यकाः ॥ १-१८३ ॥  
  
परप्रकाशः परमेशानः परशिवस्ततः ।   
कामेश्वरी च मोक्षश्च कामश्चामृतसञ्ज्ञकः ॥ १-१८४ ॥  
  
एते दिव्यास्तु सप्तैव ईशानश्च ततः परम् ।   
ज्ञेयस्तत्पुरुषश्चैव ह्यघोरस्तदनन्तरम् ॥ १-१८५ ॥  
  
वामदेवस्ततः सद्योजातः सिद्धाः स्मृता अभी ।   
पञ्चोत्तरश्च परमः सर्वज्ञः सर्व एव च ॥ १-१८६ ॥  
  
सिद्धो गोविन्दनामा च शङ्करः सप्त मानवाः ।   
दीक्षाया गुरश्चैते पूजनीया विशेषतः ॥ १-१८७ ॥  
  
कपिलाद्व्यासपर्यन्तमेकविंशतिसङ्ख्यकाः ।   
गणेशश्च कुमारश्च विक्रमो विजयस्ततः ॥ १-१८८ ॥  
  
रन्तिदेवः सुदेवश्च भोजो रामो गुणस्ततः ।   
भैरवो भ्रमणश्चैव रमणो विमलस्ततः ॥ १-१८९ ॥  
  
वैनतेयो वासवश्चानलः सङ्घर्षणस्ततः ।   
वीरभद्रो विशालश्च विद्याधरविशारदौ ॥ १-१९० ॥  
  
वैश्वानरश्च यज्ञेशो महीधरकुलान्तकौ ।   
अनन्तो वरदश्चैव कामो जालन्धरस्ततः ॥ १-१९१ ॥  
  
शैवः सदाशिवो भद्रो रुद्रः कन्दर्पसुव्रतौ ।   
सत्यव्रतः सत्यनिधिर्बोधो मौद्गल्य एव च ॥ १-१९२ ॥  
  
ईशानो गौडपादादिशङ्करात् सप्तसङ्ख्यकाः ।  
अष्टषष्टिः स्मृता एते मानवान्ते तु पूजने ॥ १-१९३ ॥  
  
ततो गुरुक्रम ज्ञात्वा पूजयेद्भक्तिभावतः ।  
पूर्वाम्नायादिदेवीनामयमेव गुरुक्रमः ॥ १-१९४ ॥  
  
तथैव दक्षिणाम्नायदेवता ये ह्युपासते ।   
तत्तत्सिद्ध्यै च तैर्ज्ञेयस्तत्तन्मन्त्रगुरुक्रमः ॥ १-१९५ ॥  
  
तारको रुचकश्चैव भद्रको दिव्यरूपिणः ।   
अमरः सत्यगश्चैव भास्वरः सिद्धसञ्ज्ञकाः ॥ १-१९६ ॥  
  
अमृतो बोधपूर्णो च मानवाः कुलरूपिणः ।   
तत्तत्समयतत्स्थानतत्तेजसि विचिन्तयेत् ॥ १-१९७ ॥  
  
प्। ७)  
  
प्रदीपश्च प्रभासश्च प्रगल्भो दिव्यसञ्ज्ञकाः ।   
प्रभावो विनयश्चैव कुमुदः सिद्धसञ्ज्ञकाः ॥ १-१९८ ॥  
  
चिदाभासश्च चिद्रूपः प्रकामो मानवाः स्मृताः ।   
एते विद्यावताराख्या गुरवो भुवि दुर्लभाः ॥ १-१९९ ॥  
  
प्रभावाश्चादिनाथश्च विमलः समयः शिवः ।   
एते पञ्चैव दिव्यौघा निर्वाणो गणपो हरः ॥ १-२०० ॥  
  
परशम्भुश्चिदंशश्च पञ्चैते सिद्धसञ्ज्ञकाः ।   
कुरुनाथो विशुद्धिश्च कुशलः कुन्तशेखरः ॥ १-२०१ ॥  
  
सुडिम्भः सुन्दरः केशः सप्तैते मानवाः स्मृताः ।   
दीक्षागुरुक्रमो देव्याः पृष्ठदेशे प्रयत्नतः ॥ १-२०२ ॥  
  
पूजनीया विशेषेण स्वसिद्ध्यै नव पङ्क्तितः ।   
वाङ्मायाकमलासिद्धगुरुशब्दमुखास्त्विमे ॥ १-२०३ ॥  
  
कपिलाद्व्यासपर्यन्तमेकविंशतिसङ्ख्यकाः ।   
वीरभद्रो महासेनो गिरीशो गुणवर्धनः ॥ १-२०४ ॥  
  
वाङ्मयो वरदो वीरः सुभव्यो नन्दिनायकौ ।  
विजयो विश्वविनतौ वीरेशो गिरिनन्दनः ॥ १-२०५ ॥  
  
प्रमदो व्यययोगौ च नित्यानन्दो गुणातिगः ।   
गुणानन्दो गुणारामो निरोहो निर्मलो विभुः ॥ १-२०६ ॥  
  
सुभगो निर्विकल्पश्च महाकारोऽचलोऽरुणः ।  
तूणीशस्त्वरितो धर्मो निराकारो निरिन्द्रियः ॥ १-२०७ ॥  
  
हंसेश्वरो रुचिग्रीवौ द्रोणो विश्वम्भरो बलः ।   
सुदक्षिणो विरूपाक्षो गुरुभक्तो गुरुप्रियः ॥ १-२०८ ॥  
  
गौडादिशङ्करान्ताश्च सप्तसङ्ख्याः प्रकीर्तिताः ।   
त्रिसप्ततिमिता एते मानवौघास्तु पूजने ॥ १-२०९ ॥  
  
एतेषां पूजनाद्देव्यो दक्षिणाम्नायकीर्तिताः ।  
प्रसन्नाः स्युरत पूज्या विद्यासिद्ध्यै गुरूत्तमाः ॥ १-२१० ॥  
  
पश्चिमाम्नायदेवीनां प्रतिपद्य गुरुक्रमम् ।   
विदध्याद्भजनं सिद्ध्यै गुरुतः शास्त्रतोऽपिवा ॥ १-२११ ॥   
  
भैरवो भैरवी चैव महादेवो गणेश्वरः ।  
विरूपाक्षो महासेनो वीरभद्रो धनाधिपः ॥ १-२१२ ॥  
  
बोधश्चानन्दनाथान्ता गुरवः कुलसञ्ज्ञकाः ।   
अघोरो घोरसञ्ज्ञश्च घोरघोरतरस्तथा ॥ १-२१३ ॥  
  
दिव्यौघास्तत्परः शर्वः सर्वो रुद्रश्च सिद्धगाः ।  
हाङ्कारश्चैव हीङ्कारो हूङ्कारश्चैव मानवाः ॥ १-२१४ ॥  
  
एते विद्यावताराख्या गुरवः सिद्धिदायकाः ।   
ईशस्तत्पुरुषाघोरवामदेवास्ततः परम् ॥ १-२१५ ॥  
  
सद्योजातश्च पञ्चैते दिव्यौघाश्च समारसः ।  
भूतेशो ललितः स्वस्थः कौलेशः सिद्धसञ्ज्ञकाः ॥ १-२१६ ॥  
  
आलस्यश्च प्रभानन्दो रागिणी वक्त्ररागिणी ।   
अतीतः कुब्जसञ्ज्ञश्च कुलकौलेश्वरस्ततः ॥ १-२१७ ॥  
  
मानवौघाश्च सप्तैते दीक्षाया गुरवः स्मृताः ।  
देव्याश्च पृष्ठभागे तु नव पङ्क्तिक्रमाद्यजेत् ॥ १-२१८ ॥  
  
कुलकौलेश्वरस्यान्ते प्रयजेत् स्वगुरुक्रमम् ।  
कपिलाद्व्यासपर्यन्तमेकविंशतिसङ्ख्यकाः ॥ १-२१९ ॥  
  
अनन्तः शङ्करश्चैव पिङ्गलश्च करालकः ।   
सिद्धो रत्नः शिवो मेही समयश्च खगेश्वरः ॥ १-२२० ॥  
  
भद्रः कूर्मश्च घोरश्च गोपो मीनश्च कौलिकः ।  
तीव्रश्च डामरश्चैव रामः कामश्च शाकिनी ॥ १-२२१ ॥  
  
महामायो महानन्द आधारेशश्च चक्रकः ।   
कुरुरः समयः श्रीशः कुब्जिका कुलदीपिका ॥ १-२२२ ॥  
  
शिवेशः शर्वरी धर्मी कामी कामकला शिवः ।  
गीडादिशङ्करान्ताश्च सप्तसङ्ख्याः समीरिताः ॥ १-२२३ ॥  
  
चतुःषष्टिः स्मृताश्चैव गुरवः सिद्धिदायकाः ।  
ततः सम्पूजयेद्भक्त्या ज्ञात्वा स्वगुरुसन्ततिम् ॥ १-२२४ ॥  
  
उत्तराम्नायदेवीनां कुर्याद्भजनमादरात् ।   
विशेषेण गुरूञ् ज्ञात्वा विद्यासिद्ध्यै प्रयत्नतः ॥ १-२२५ ॥  
  
प्रह्लादानन्दनाथाद्याः प्राक्प्रोक्ता गुरवः कुले ।   
उड्डीशश्च कुलेशश्च पूर्णेशो दिव्यसञ्ज्ञकाः ॥ १-२२६ ॥  
  
कामेश्वरश्च श्रीकण्ठः शङ्करः सिद्धसञ्ज्ञकाः ।   
अनन्तः पिङ्गलो नादो मानवौघाः स्मृता अमी ॥ १-२२७ ॥  
  
विद्यावतारगुरवः सिद्धिदाः पूजिताश्च ते ।  
महादेवो महादेवस्त्रिपुरश्चापि भैरवः ॥ १-२२८ ॥  
    
दिव्यौघा गुरवः प्रोक्ता ब्रह्मानन्दस्ततः परम् ।  
पूर्णदेवोऽद्वितीयश्च चलचित्तश्चलाचलः ॥ १-२२९ ॥  
  
कुमारः क्रोधनश्चैव वरदः स्मरदीपनः ।  
माया मायावती चैव सिद्धौघाः सम्प्रकीर्तिताः ॥ १-२३० ॥  
  
विमलः कुशलश्चैव भीमसेनः सुधाकरः ।  
मीनो गोरक्षकश्चैव भोजदेवः प्रजापतिः ॥ १-२३१ ॥  
  
मूलदेवो रतीदेवो विघ्नेश्वरहुताशनौ ।   
समयानन्दसन्तोषौ मानवौघाः स्मृता अमी ॥ १-२३२ ॥  
  
देव्यास्तु पृष्ठभागे तु नव पङ्क्तिक्रमाद्यजेत् ।  
सन्तोषानन्दपरतः प्रयजेद्गुरुसन्ततिम् ॥ १-२३३ ॥  
  
प्। ८)  
  
कपिलाद्व्यासपर्यन्तमेकविंशतिसङ्ख्यकाः ।   
शम्बरो हृदयो भोगो नाभसः कौलिको धरः ॥ १-२३४ ॥  
  
अभयः शम्बरो भद्रो महाऽघोरो मनोमयः ।   
भैरवः शवरः कालो मतो ब्रह्मा महाकुलः ॥ १-२३५ ॥  
  
वाहनः खेचरो व्योमः श्वसनो ज्वलनो ह्यजः ।   
ईशस्तातः कुलातीतो वायुः संहारकौटिलौ ॥ १-२३६ ॥  
  
विरोधः परमो गोप्ता षट्चक्रः परमः परः ।   
मुक्तो ज्ञानः कुलः सत्यो वर्गाजो मन्त्रविग्रहः ॥ १-२३७ ॥  
  
स्वच्छन्दो भैरवो भीमो वर्णाढ्यः शब्दशब्दजौ ।  
गौडादिशङ्करान्तास्तु सप्तसङ्ख्याः समीरिताः ॥ १-२३८ ॥  
  
षट्सप्ततिमिता ह्येते गुरवः सिद्धिदायकाः ।   
एतेषां स्मरणान्मर्त्यः शिवतुल्यो न संशयः ॥ १-२३९ ॥  
  
शङ्करादिगुरूञ् ज्ञात्वा पूजयेद्भक्तिभावतः ।   
पञ्चायतनपूजायां पृथग्यजनकेऽपिवा ॥ १-२४० ॥  
  
गणेशादिमनूनां च ज्ञेयस्तत्तद्गुरुक्रमः ।   
गुरूणाङ्कुलमज्ञात्वा नष्टमार्गो भविष्यति ॥ १-२४१ ॥  
  
नष्टमार्गान्मन्त्रविद्ये न तादृक्फलगोचरे ।   
गुरूणां शिष्यभूतानां नास्ति चेत् सन्ततिक्रमः ॥ १-२४२ ॥  
  
तत्र मन्त्राश्च विद्याश्च निष्फला नात्र संशयः ।   
विंशतिः पुरुषा वापि नव सप्त त्रयोऽपिवा ॥ १-२४३ ॥  
  
न ज्ञाता गुरुवंशानां शिष्यश्चेन्नष्टसन्ततिः ।   
स्ववंशादधिको ज्ञेयो गुरुवंशो महाशुभः ॥ १-२४४ ॥  
  
जनकादधिको ज्ञेयो मन्त्रदस्तु महेश्वरः ।  
तस्मात्सर्वत्र विज्ञेयः पूजनीयो गुरुक्रमः ॥ १-२४५ ॥  
  
आदौ सर्वत्र विज्ञेयो मन्त्रदः परमो गुरुः ।  
परापरगुरुः शक्तिः परमेष्ठी गुरुः शिवः ॥ १-२४६ ॥  
  
सर्वमन्त्रेषु विद्यासु स्वयं प्रकृतिरूपिणी ।   
ततः पुरुषरूपश्च ततश्च गुरुसन्ततिः ॥ १-२४७ ॥  
  
तेनैव हि शिवांशाश्च शिवभक्ता विशेषतः ।   
सर्वमन्त्रेषु गुरवः सर्वज्ञाः सिद्धिदायकाः ॥ १-२४८ ॥  
  
शिवाः शैव्यश्च या विद्यास्तासां सर्वत्र देशिकाः ।   
गणेशो गाणपत्यानां गणदीक्षाप्रभुर्मतः ॥ १-२४९ ॥  
  
वैष्णवानां स्वयं विष्णुः सौराणां सूर्य एव च ।   
दिव्यौघा गुरवश्चैव सिद्धौघा गुरवस्तथा ॥ १-२५० ॥  
  
मानवौघाश्च गुरवो ज्ञेयाः सर्वत्र देशिकैः ।   
गणेश्वरो गणक्रीडो विकटो विघ्ननायकः ॥ १-२५१ ॥  
  
दुर्मुखः सुमुखो बुद्धो विघ्नराजो गणाधिपः ।   
एते कुलाख्या गुरवस्तत्तेजसि विभावयेत् ॥ १-२५२ ॥  
  
सुरानन्दः प्रमोदश्च हेरम्बश्च महोत्कटः ।   
शङ्करो लम्बकर्णश्च मेघनादो महाबलः ॥ १-२५३ ॥  
  
गणञ्जयो नवैते तद्विद्यानामवतारकाः ।   
विनायको विरूपाक्षो बुद्धः शूरो वरप्रदः ॥ १-२५४ ॥  
  
एते पञ्चैव दिव्यौघा विजयो दुर्जयो जयः ।   
कवीश्वरश्च ब्रह्मण्यो निधीशः सिद्धसञ्ज्ञकाः ॥ १-२५५ ॥  
  
गजाधिराजो दुःखारिः सद्योजातः मुखावहः ।   
परमात्मा सर्वभूतात्मा महानादः शुभाननः ॥ १-२५६ ॥  
  
बालचन्द्रो नवैते च मानवौघाः प्रकीर्तिताः ।   
दीक्षाया गुरवः प्रोक्ता पूजिताः सिद्धिदायकाः ॥ १-२५७ ॥  
  
ततश्च बालचन्द्रान्ते पूजयेत् गुरुसन्ततिम् ।   
कपिलाद्व्यासपर्यन्तमेकविंशतिसङ्ख्यकाः ॥ १-२५८ ॥  
  
गणकः सुभगो नित्यो नित्यालम्बश्च शाश्वतः ।   
पूर्णानन्दः परानन्दः सुभक्तः पद्मलोचनः ॥ १-२५९ ॥  
  
कामपालो बुधः श्रेष्ठो गजवक्त्रो गणप्रियः ।   
भूतेशो बाललीलश्च कुमारो बोधनो हरः ॥ १-२६० ॥  
  
सत्यलीलः सुलीलश्च विकटो धूम्रवर्णकः ।   
नन्दिप्रियो नन्दिहासो देवीपुत्रो धनेश्वरः ॥ १-२६१ ॥  
  
विश्वम्भरो विशालाक्षो विघ्नहर्ता विनायकः ।   
कूष्माण्डेशः कपर्दी च शिवः कालो महीधरः ॥ १-२६२ ॥  
  
गौडादिशङ्करान्ताश्च सप्त प्रागीरिताश्च ते ।   
त्रिषष्टिसम्मिता ह्येते गुरवः सिद्धिदायकाः ॥ १-२६३ ॥  
  
पूजिताः संस्मृता नित्यं सर्वेप्सितफलप्रदाः ।  
श्रीमायास्मरबीजाद्याः सिद्धाचार्यनमोन्तकाः ॥ १-२६४ ॥  
  
वैष्णवेषु तथा ज्ञेया गुरवो मन्त्रसिद्धये ।   
प्रह्लादश्च वसिष्ठश्च पुण्डरीकः पराशरः ॥ १-२६५ ॥  
  
शुकश्च शौनकश्चैव नारदो दाल्भ्य एव च ।   
व्यासश्चैव नव प्रोक्ता गुरवः कुलरूपिणः ॥ १-२६६ ॥  
  
सरस्वती ततो ज्ञेयौ विनायकशुकौ ततः ।   
सुमन्तुर्जैमिनिश्चैव वैशम्पायन एव च ॥ १-२६७ ॥  
  
नारदः पुण्डरीकश्च सुचेलो नवसङ्ख्यकाः ।   
विद्यावतारगुरवो ध्येयाः पूज्याश्च सिद्धये ॥ १-२६८ ॥  
  
प्। ९)  
  
महादेवो महादेवी परमेष्ठी समीरणः ।   
वरुणो वामदेवश्च कश्यपश्चाङ्गिराः ऋतुः ॥ १-२६९ ॥  
  
दीक्षाया गुरवश्चैते नव पङ्क्तिक्रमाद्यजेत् ।   
कपिलाद्व्यासपर्यन्तमेकविंशतिसङ्ख्यकाः ॥ १-२७० ॥  
  
नृसिंहो वामनः सत्यो बलो बालो धनुर्धरः ।   
शङ्खी चक्री हली खड्गी मुसली रमणोऽजितः ॥ १-२७१ ॥  
  
पुरुषो भूधरो विश्वो गोविन्दो गोविवर्धनः ।   
गोपीश्वरो जितक्रोधो मीनाख्यो मीनकेतनः ॥ १-२७२ ॥  
  
मनोहरः सात्वतश्च केशवोऽच्युतवामनौ ।   
नरसिंहोऽव्ययो विष्णुर्नारायणमहीधरौ ॥ १-२७३ ॥  
  
चिदंशश्चित्प्रकाशश्च माधवो मधुसूदनः ।   
पुरुषोत्तमपद्माक्षौ घनश्यामो धराधवः ॥ १-२७४ ॥  
  
गौडादिशङ्करान्ताश्च सप्त प्रागुदिताश्च ते ।   
अष्टषष्टिमिता ह्येते गुरवः सिद्धिदायकाः ॥ १-२७५ ॥  
  
एतेषां स्मरणान्मन्त्राः सिध्यन्त्येव हि तत्क्षणात् ।   
एते मन्मथबीजाद्याः श्रीपादेभ्यो नमोन्तकाः ॥ १-२७६ ॥  
  
अथवाचार्यपादेभ्यो नमोन्ताः सम्प्रकीर्तिताः ।   
शैवानां मन्त्रविद्यानां सिद्ध्यै तत्तद्गुरुक्रमम् ॥ १-२७७ ॥  
  
ज्ञात्वा तद्भजनं कुर्यादन्यथा फलदा नहि ।   
विश्वेश्वरश्च भगवान्महादेवस्त्रियम्बकः ॥ १-२७८ ॥  
  
त्रिपुरान्तश्च कालाग्निरुद्रः कालस्ततः परम् ।   
सर्वेश्वरो नीलकण्ठो दिक्पतिश्च सदाशिवः ॥ १-२७९ ॥  
  
एकादश स्मृता ह्येते गुरवः कुलरूपिणः ।   
वीरभद्रो गणाध्यक्षस्ततः शूलायुधः शिवः ॥ १-२८० ॥  
  
ईशानः प्रमथाधीशो नन्दी भृङ्गिः प्रचण्डकः ।   
महिषो मदनारातिर्विद्यानामवतारके ॥ १-२८१ ॥  
  
गुरवो रुद्रसङ्ख्याश्च स्मृताः सिद्धिप्रदायकाः ।   
अघोरोऽप्यथघोरश्च घोरघोरतरस्ततः ॥ १-२८२ ॥  
  
सर्वः सर्वश्च रुद्रश्च ततस्तत्पुरुषस्ततः ।   
महादेवो विरूपाक्षः सद्योजातो भवस्तथा ॥ १-२८३ ॥  
  
एकादशैते दिव्यौघा भवोद्भवविनायकौ ।   
चण्डीशो वामदेवश्च शङ्करो विश्वनायकः ॥ १-२८४ ॥  
  
ज्येष्ठः श्रेष्ठश्च कालश्च भूतेशः प्रमथेश्वरः ।   
एकादशैते सिद्धौघाः कलविकरणस्ततः ॥ १-२८५ ॥  
  
बलविकरणश्चैव बलप्रमथनस्तथा ।   
ततश्च सर्वभूतान्ते दमनश्च मनोन्मनः ॥ १-२८६ ॥  
  
उग्रो भीमः पशुपतिर्नीलग्रीवस्त्रिलोचनः ।   
वीरेश्वरश्च सम्प्रोक्ता मानवा रुद्रसम्मिताः ॥ १-२८७ ॥  
  
पूजनीयाः प्रयत्नेन विद्यासिद्ध्यै च देशिकैः ।   
दीक्षाया गुरवश्चैते वीरेशान्ते गुरुक्रमः ॥ १-२८८ ॥  
  
ज्ञातव्यः कपिलाद्व्यासपर्यन्तेऽप्येकविंशतिः ।  
कामेशः कालकण्ठश्च कालघ्नः कालरूपधृक् ॥ १-२८९ ॥  
  
कामान्तको विशालाक्षो वीरभद्रो विनायकः ।  
शूलायुधो गिरीशश्च कैलासो वाङ्मयो हरः ॥ १-२९० ॥  
  
बुधेशश्चामरेशश्च चण्डीश्वरकुमारकौ ।   
महेश्वरो महादेवो विश्वनाथः प्रजापतिः ॥ १-२९१ ॥  
  
आत्मेश्वरश्च सम्वर्तः क्रमेशश्च प्रकाशनः ।   
ललितः स्पर्शभूतेशौ चानन्दश्च प्रभेश्वरः ॥ १-२९२ ॥  
  
रागेशश्च करालेशः सिद्धेशसमयेश्वरौ ।   
ज्ञानानन्दः प्रियानन्दः कलानन्दोऽमृतेश्वरः ॥ १-२९३ ॥  
  
गुह्येश्वरश्चिदानन्दः कुलेशश्चण्डकौलिकौ ।   
गौडादिशङ्करान्ताश्च सप्त प्रागीरिताश्च ते ॥ १-२९४ ॥  
  
एकसप्ततिसङ्ख्याश्च गुरवः सिद्धिदायकाः ।   
प्रासादाद्याञ्च आराध्यचरणेभ्यो नमोन्तकाः ॥ १-२९५ ॥  
  
पूजिताः संस्मृता नित्यं मन्त्रसिद्धिप्रदाश्च ते ।   
सौरास्तथैव यष्टव्याः प्रतिपद्य गुरुक्रमम् ॥ १-२९६ ॥  
  
मिहिरश्च सुगुप्तश्च प्रभेशो दिव्यसञ्ज्ञकाः ।  
अरुणश्च मरीचिश्च मयूखः सिद्धसञ्ज्ञकाः ॥ १-२९७ ॥  
  
कात्यायनो घृणीशश्च मार्तण्डो मानवाः स्मृताः ।   
एते कुलाख्याः गुरवश्चिन्तनीया महौजसः ॥ १-२९८ ॥  
  
वेदात्मा भास्करो ब्रध्नो दिव्या भास्वान् प्रभाकरः ।   
नारायणः कपर्दी च सिद्धाश्चार्कस्त्रयीमयः ॥ १-२९९ ॥  
  
ईशानो मानवाः प्रोक्ता विद्यानामवतारके ।   
आनन्दः समयश्चैव विमलो ज्ञानदीपनः ॥ १-३०० ॥  
  
चिद्घनः सोमनाथश्च सविता पोषणोऽरुणः ।   
महेशो विजयश्चैव भूतेशो देवभागकः ॥ १-३०१ ॥  
  
दीक्षाया गुरश्चैते त्रयोदश समीरिताः ।   
पूजनीयाः प्रयत्नेन नव पक्तिक्रमाद्बुधैः ॥ १-३०२ ॥  
  
ततश्च देवभागान्ते कपिलादेकविंशतिः ।  
व्यासान्ते जैमिनिश्चैव सुमन्तुर्ज्ञानवर्धनः ॥ १-३०३ ॥  
  
प्। १०)  
  
चिदानन्दश्चिदाभासश्चिन्मयो योगविद्गुरुः ।   
सत्यव्रतश्च चिद्रूपो भैरवोऽम्बरनायकः ॥ १-३०४ ॥  
  
विश्वेश्वरो मित्रकरः शुभङ्करदिवाकरौ ।   
गणेश्वरश्च मार्तण्डभैरवो द्युमणी रविः ॥ १-३०५ ॥  
  
त्रिविक्रमो वासुदेवः शङ्करो रविलोचनः ।  
पुण्डरीको रमेशश्च गुणारामो धनेश्वरः ॥ १-३०६ ॥  
  
देवेन्द्रो गोपनाथश्च पुरुषश्च महाशयः ।   
आचार्यसिंहो गोविन्दो वेदज्ञो मित्रविन्दकः ॥ १-३०७ ॥  
  
गौडादिशङ्करान्ताश्च चतुष्षष्टिमिताः स्मृताः ।   
एतेषां स्मरणात्सौरा मन्त्राः सिध्यन्ति तत्क्षणात् ॥ १-३०८ ॥  
  
शङ्करात् स्वगुरूञ्ज्ञात्वा पूजयेद्भक्तिभावतः ।  
एते मायादिकाः सर्वे पादुकाभ्यो नमोन्तकाः ॥ १-३०९ ॥  
  
ये प्रोक्ता उत्तराम्नाये गुरवः सिद्धिदायकाः ।  
ते ज्ञातव्या अधःसञ्ज्ञकाम्नाये भैरवान्तकाः ॥ १-३१० ॥  
  
श्रीविद्या भेदसहिता बाला च त्रिपुरा च या ।   
भगमाला तथा नित्यक्लिन्ना चैव स्वयंवरा ॥ १-३११ ॥  
  
मधुमत्युन्मनी भेडा शारिका सुरसुन्दरी ।   
अश्वारुढा महामाया कुरुकुल्ला सुरेश्वरी ॥ १-३१२ ॥  
  
भुवनेश्यन्नपूर्णा च पूर्वाम्नायाधिदेवताः ।  
बगला वशिनीभेदास्त्वरिता फलदा तथा ॥ १-३१३ ॥  
  
वाराही भेदसहिता भोगिनी भेदसंयुता ।   
कामेश्वरी च भेरुण्डा वज्रेशी वह्निवासिनी ॥ १-३१४ ॥  
  
शिवदूती विचित्रा च विजया सर्वमङ्गला ।   
महिषार्दी महालक्ष्मीर्दक्षिणाम्नायदेवताः ॥ १-३१५ ॥  
  
महासरस्वती देवी तथा वाग्वादिनी मता ।   
तथा नीलपताका च भैरवी भेदसंयुता ॥ १-३१६ ॥  
  
चामुण्डा रक्तचामुण्डा ब्राह्म्यादिदशदेवताः ।  
प्रत्यङ्गिरा भवानी च पश्चिमाम्नायदेवताः ॥ १-३१७ ॥  
  
कालिका भेदसहिता तारा भेदैश्च संयुता ।   
मातङ्गी भैरवी छिन्ना तथा धूमावती मता ॥ १-३१८ ॥  
  
उत्तराम्नायकथिताः शीघ्रकाल फलप्रदाः ।   
नागशक्त्यादयो विद्या अधा अम्नायदेवताः ॥ १-३१९ ॥  
  
तत्तद्भेदांस्तथा ज्ञात्वा भजेत्तत्तद्गुरुक्रमम् ।  
कालीशक्तिमते सम्यक् प्रोक्तपर्वसु चादरात् ॥ १-३२० ॥  
  
गुरुणां मण्डलं भूमौ विधाय गुरुसन्ततिम् ।  
पूजयेत् परया भक्त्या सम्प्रदायप्रसिद्धये ॥ १-३२१ ॥  
  
असम्प्रदायात् फलदा न भवन्ति हि देवताः ।  
सम्प्रदायमविज्ञाय मोहादज्ञानतोऽपिवा ॥ १-३२२ ॥  
  
मन्त्र दद्यात् प्रयत्नाद्यो देवतां वा समर्चयेत् ।   
आचरेत् तर्पणं होमं पौरश्चरणकं विधिम् ॥ १-३२३ ॥  
  
यद्यत्तत्तद् भवेन्नित्यमभिचाराया निश्चयात् ।   
आद्यं गणपतेश्चक्रं तद्बहिर्भैरवं ततः ॥ १-३२४ ॥  
  
तद्बहिर्वटुकं चक्रं सिद्धचक्रं च तद्बहिः ।   
चरणाख्यं तदुपरि शाम्भवं तदनन्तरम् ॥ १-३२५ ॥  
  
तदूर्ध्वं मालिनीचक्रं सप्तचक्रात्मकं भवेत् ।  
आदौ त्रिकोणं विन्यस्य तद्बहिस्त्र्यस्रमुद्धरेत् ॥ १-३२६ ॥  
  
त्रिकोणं तद्बहिर्न्यस्येन्नवकोणं च तद्बहिः ।   
तद्बहिर्वसुपत्राब्जं तद्बहिर्वलयत्रयम् ॥ १-३२७ ॥  
  
चतुरस्रत्रयं न्यस्य तद्बहिः पूजयेद् बुधः ।   
प्रणवं वाग्भवं मायां कमलां खेचरीं ततः ॥ १-३२८ ॥  
  
तत्प्रासादपराबीजमुद्धृत्य शिवशक्तिके ।   
संवर्तश्च महाकालशक्राम्ब्वग्निसमीरणान् ॥ १-३२९ ॥  
  
उद्धरेदन्त्यवर्णस्तु अर्घीशार्धेन्दुसंयुतः ।   
ततश्च श्रीगुरोर्नामानन्दनाथान्तमुद्धरेत् ॥ १-३३० ॥  
  
श्रीपादुकापदं चोक्त्वा पूजयामि नमो वदेत् ।   
अनेन मन्त्रराजेन मध्ये श्रीगुरुमर्चयेत् ॥ १-३३१ ॥  
  
अस्मिन्मन्त्रे पराद्यं तु कृत्वा सर्वत्र देशिकः ।   
देशिकाख्यस्थले तस्य पत्न्या नाम नियोज्य च ॥ १-३३२ ॥  
  
देव्यम्बाश्रीपदं चोक्त्वा पादुकां पूजयामि च ।   
नमोन्तविद्यया नाथवामे तत्सुन्दरीं यजेत् ॥ १-३३३ ॥  
  
स्वाग्राद्यस्रत्रये पूज्यं श्रीनाथादिगुरुत्रयम् ।   
श्रीचक्रनाथपार्श्वे तु चक्राधिष्ठानदैवतम् ॥ १-३३४ ॥  
  
गणनाथं सुसम्पूज्य द्वितीयावरणं यजेत् ।   
प्रथमं कामरूपाख्यं जालन्धरमतः परम् ॥ १-३३५ ॥  
  
तृतीयं पूर्णगिर्याख्यं स्वाग्राद्यस्रत्रये यजेत् ।   
वक्ष्यमाणविशिष्टं तु चोड्याणं मध्यदेशतः ॥ १-३३६ ॥  
  
भैरवं पूजयेत् तस्या मनुना साधकोत्तमः ।   
द्वितीयचक्राधिष्ठाता यतः कामाख्यदक्षिणे ॥ १-३३७ ॥  
  
वटुकं योगिनीं चैव क्षेत्रपालं तु साधकः ।   
तत्तन्मन्त्रेण सम्पूज्य स्वाग्रादित्र्यस्रके बुधः ॥ १-३३८ ॥  
  
प्। ११)  
  
आद्यस्य दक्षिणे भागे वटुकं चक्रनायकम् ।  
ततश्च नवकोणे तु स्वाग्रादेश्च प्रदक्षिणम् ॥ १-३३९ ॥  
  
विद्यावतारगुरवो यष्टव्या निजसिद्धये ।   
तत आद्यस्य दक्षे तु सिद्धेभ्यो नम उच्चरन् ॥ १-३४० ॥  
  
सिद्धं सम्पूजयेद्भक्त्या चक्राधिष्ठानदैवतम् ।   
ततश्चाष्टदले स्वाग्राद्यजेद्दूत्यष्टकं बुधः ॥ १-३४१ ॥  
  
आद्याया दक्षवामे तु रक्तशुक्लपदद्वयम् ।  
तत्तन्मन्त्रेण सम्पूज्य पूजयेद्वलयत्रये ॥ १-३४२ ॥  
  
वामावर्तक्रमात् पङ्क्त्याकारेण निजसिद्धये ।   
षट्सप्तत्युत्तरशतपञ्चवीरेशमण्डलम् ॥ १-३४३ ॥  
  
प्रागुक्तबीजषट्कं च आदिवर्णं द्विरुच्चरेत् ।   
रूपवीरेश चोच्चार्य पादुकां पूजयामि च ॥ १-३४४ ॥  
  
एवं मन्त्रास्तु कथितास्तावत्सङ्ख्यास्तु पूजने ।   
स्वराश्च प्रथमे वृत्ते स्पर्शवर्णा द्वितीयके ॥ १-३४५ ॥  
  
तृतीये व्यापका वर्णा मध्यवृत्ते निजाग्रके ।   
शाम्भवं पूजयेद्भक्त्या तन्मन्त्रेण प्रयत्नतः ॥ १-३४६ ॥  
  
सप्तमे मालिनीचक्रे चतुरस्रत्रयात्मके ।  
पूजयेदाद्यरेखायां ब्रह्माण्याद्यष्टमातृकाः ॥ १-३४७ ॥  
  
ततो द्वितीयरेखायां कृतायां पञ्चभागशः ।   
पूजयेत्पञ्च भूतानि तत्तन्मन्त्रेण साधकः ॥ १-३४८ ॥  
  
तत्तच्चतुर्विंशतिभिर्वर्णदेवैः कृतावृतिः ।   
ततस्तृतीयरेखायामिन्द्राद्यस्त्राणि तद्बहिः ॥ १-३४९ ॥  
  
स्वाग्रे सम्पूजयेद्भक्त्या मालिनीं विश्वविग्रहाम् ।  
तद्विद्यया साधकेन्द्रः पीठिका च ततो बहिः ॥ १-३५० ॥  
  
एवं पूजयितुर्देवी प्रसन्ना भवति ध्रुवम् ।   
समे तिथौ समर्क्षाणां भृगौ भौमस्य वा पुनः ॥ १-३५१ ॥  
  
योगे रात्रौ यजेद्भक्त्या स्वसिद्ध्यै गुरुमण्डलम् ।  
यस्तु सम्पूजयेद्भक्त्या कुलेषु गुरुमण्डलम् ॥ १-३५२ ॥  
  
स देशिकवरः प्रोक्तस्तस्माद्दीक्षा ह्यनुत्तमा ।   
स सम्प्रदायी स गुरुः स तु देवीस्वरूपधृत् ॥ १-३५३ ॥  
  
तस्माद्दीक्षा शुभा प्रोक्ता चान्यथा निष्फला भवेत् ।  
प्रत्युतैव गुरुः शिष्यं निहन्त्येव न चान्यथा ॥ १-३५४ ॥  
  
तस्मात्कुलेषु तिथिषु पूजनीयं सुसाधकैः ।   
सुन्दरी सुमुखी चैव विरूपा विमला तथा ॥ १-३५५ ॥  
  
अन्तरी बदरी चैव दूतरी पुष्पभद्रिका ।   
दूतीनामष्टकं प्रोक्तं गुरुमण्डलपूजने ॥ १-३५६ ॥  
  
उपास्या या महाविद्या तत्रोक्ताः पीठशक्तयः ।  
गुरुमण्डलपूजायां ज्ञेयाः पीठस्य शक्तयः ॥ १-३५७ ॥  
  
वाङ्माया कमला चैव खेचरी ऋद्धिवर्जिता ।  
ततः प्रेतं समालिख्य बीजं वै नादिनेन्दुयुक् ॥ १-३५८ ॥  
  
रौद्र्यनन्तयुता सेन्दुरनन्तानलचन्द्रयुक् ।   
नकुलीशोऽथ माया च विद्योक्ता मालिनी परा ॥ १-३५९ ॥  
  
पूर्वोक्तगुरुविद्यायामाद्यं यद्बीजषट्ककम् ।  
अन्ते दद्याद्विलोमेन प्रोक्तं शाम्भवमुत्तमम् ॥ १-३६० ॥  
  
ज्ञातव्यं मन्त्रजालं तु वक्ष्यमाणेन वर्त्मना ।   
अथ कादिमते ज्ञेयं गुरुमण्डलपूजनम् ॥ १-३६१ ॥  
  
श्रीपर्णीसम्भवे पीठे फलकायां स्थलेऽपि वा ।  
स्थले तु सुसमे शुद्धे दृढे तु सुमनोहरे ॥ १-३६२ ॥  
  
प्राक्प्रत्यग्दक्षिणोदक् च दश सूत्राणि विन्यसेत् ।  
एकाशीतिपदोपेतं मण्डलं तत्र जायते ॥ १-३६३ ॥  
  
समसूत्रे मनोरम्ये पदे पञ्चाङ्गुलान्तरे ।  
प्राक्प्रत्यग्दक्षिणोदक् च सूत्रद्वयनिपातनात् ॥ १-३६४ ॥  
  
नव कोष्ठानि जायन्ते सम्भूय च पदे पदे ।  
मध्यस्थपदमध्यस्थनवकोष्ठेषु मध्यतः ॥ १-३६५ ॥  
  
प्रागादि विलिखेद्वर्णान् प्रतिकोष्ठं नवैकशः ।   
मायाश्रीबीजपूर्वं च प्रकाशानन्दसञ्ज्ञकम् ॥ १-३६६ ॥  
  
नाथं तत्र सुसम्बोध्य नवार्णान् नवकोष्ठके ।  
एवं तत्पूर्वनवके द्वितीयं नाथनाम च ॥ १-३६७ ॥  
  
प्रादक्षिण्यक्रमेणैव नवके नवके लिखेत् ।  
एवं तु नवनाथानां मण्डलानि नवैव हि ॥ १-३६८ ॥  
  
जायन्ते वर्णविन्यासात् तत्र पूजां तु कारयेत् ।  
नाथावृत्तिक्रमेणैव नाथनाम तु यद्दिने ॥ १-३६९ ॥  
  
तदारभ्य यजेद्धीमांस्तद्दिने तत्र तत्र च ।  
गन्धैः पुष्पैश्च धूपैश्च दीपैर्नैवेद्यकैस्तथा ॥ १-३७० ॥  
  
ताम्बूलैश्च नमस्कारैः स्तोत्रैश्चापि समाहितः ।  
ऐक्यभावनया नाथान् सन्तोष्य च पुनः पुनः ॥ १-३७१ ॥  
  
मध्यनाथस्य पुरतः श्रीगुरुं पूजयेद्बुधः ।  
नामादिक्रमतो विद्वान्नवाग्रेषु यजेन्नव ॥ १-३७२ ॥  
  
तद्बहिः पङ्क्तितो विद्वान् शिवादिगुरुमण्डलम् ।  
प्रादक्षिण्यक्रमेणैव पूजयेद्भक्तिभावतः ॥ १-३७३ ॥  
  
प्। १२)  
  
एवं पर्वस्ववहितः पूजां रात्रौ च कारयेत् ।  
पादुकां पूजयामीति प्रोच्चार्य सुसमाहितः ॥ १-३७४ ॥  
  
पूर्णापर्वसु तेष्वेव पदेषु षोडशैव हि ।  
कोष्ठानि गुणसूत्राणां पातनाद्विदधीत वै ॥ १-३७५ ॥  
  
षोडशार्णाल्लिखेत् प्राग्वत्पूजां प्राग्वत्समाचरेत् ।  
एवं पूजा प्रकर्तव्या गुरौ जीवति साधकैः ॥ १-३७६ ॥  
  
मृते नाथपदं हित्वा शिवेति पदमुन्नयेत् ।  
एवं यः पूजयेन्नित्यं विशेषदिवसेषु तु ॥ १-३७७ ॥  
  
तस्माद्दीक्षा शुभा प्रोक्ता चान्यथाप्यशुभा भवेत् ।  
पूर्णाभिषेकयुक्तैस्तु पदेषु कमलानि वै ॥ १-३७८ ॥  
  
कृत्वा पूजा विश्रातव्या पूर्णापर्वातिरिक्तके ।  
पूर्णापर्वसु तेष्वेव षोडशीकृत्य पूर्ववत् ॥ १-३७९ ॥  
  
चन्द्रचन्दनकाश्मीरैरुशीरैर्मृगनाभिकैः ।  
सुगन्धपञ्चकेनैव विदध्याद्गुरुमण्डलम् ॥ १-३८० ॥  
  
पूजान्ते लेपयेद्भाले तत्पङ्कं भक्तिभावतः ।  
सम्पद्विजयसिद्ध्यर्थमायुरारोग्यसिद्धये ॥ १-३८१ ॥  
  
पूजादौ च तदन्ते च गुरुस्तोत्रं पठेद्बुधः ।  
सन्ध्यात्रये सुसिद्ध्यर्थं रात्रौ चैव समाहितः ॥ १-३८२ ॥  
  
नमस्ते नाथ भगवन् शिवाय गुरुरूपिणे ।  
विद्यावतारसंसिद्ध्यै स्वीकृतानेकविग्रह ॥ १-३८३ ॥  
  
नवाय नवरूपाय परमार्थैकरूपिणे ।  
सर्वाज्ञानतमोभेदमानवे चिद्घनाय ते ॥ १-३८४ ॥  
  
स्वतन्त्राय दयाकॢप्तविग्रहाय परात्मने ।  
परतन्त्राय भक्तानां भव्यानां भव्यरूपिणे ॥ १-३८५ ॥  
  
विवेकिनां विवेकाय विमर्शाय विमर्शिनाम् ।  
प्रकाशिनां प्रकाशाय ज्ञानिनां ज्ञानरूपिणे ॥ १-३८६ ॥  
  
पुरस्तात्पार्श्वयोः पृष्ठे नमस्कुर्यामुपर्यधः ।  
सदा मच्चित्तरूपेण विधेहि भवदासनम् ॥ १-३८७ ॥  
  
इदं स्तोत्रं पठेन्नित्यं विद्यासिद्ध्यै प्रयत्नतः ।  
चक्रे देव्यास्तु शक्त्यन्ता नाथान्ता गुरुमण्डले ॥ १-३८८ ॥  
  
गुरौ मृते शिवान्ताश्च गुरूणां त्रिविधाः स्थितिः ।  
गुरुमण्डलमेतद्धि पारम्पर्य्यमिति स्मृतम् ॥ १-३८९ ॥  
  
पारम्पर्य्यपरिज्ञानात् सम्प्रदायः स्थिरो भवेत् ।  
सम्प्रदाये स्थिरे जाते सम्प्रदायवती भवेत् ॥ १-३९० ॥  
  
देवता तेन विद्याश्च मन्त्राः सिद्ध्यन्ति तत्क्षणात् ।  
पुरश्चर्यासु नित्यं हि पूजयेद्गुरुमण्डलम् ॥ १-३९१ ॥  
  
सम्प्रदायपरिज्ञानं मन्त्रवीर्यस्य संस्मृतिः ।  
एतद्द्वयं न जानाति साधकस्तु कथं भवेत् ॥ १-३९२ ॥  
  
नित्यं नैमित्तिकं चैव चाद्यं काम्यं च तद्द्वयम् ।  
प्राप्तं कालाच्च पर्यायात् प्रसिद्धं त्रीण्यनुक्रमात् ॥ १-३९३ ॥  
  
नामानि साधकेन्द्रस्य सम्प्रदायप्रसिद्धये ।  
भवेयुस्तानि यत्नेन ज्ञेयानि श्रीगुरोरपि ॥ १-३९४ ॥  
  
पारम्पर्य्यं तथा ज्ञात्वा स्वशिष्येभ्यो निवेदयेत् ।  
गुर्वात्मदेवताणूनामैक्यं सम्भावयन् सदा ॥ १-३९५ ॥  
  
तदाज्ञापालनोद्यक्तश्चोत्तमः शिष्य उच्यते ॥   
  
गुरुमण्डलपूजायां विशेषदिनानि तन्त्रराजे-  
  
गुरोस्तु जन्मदिवसं विद्याप्राप्तिदिनं तथा ।  
स्वजन्मदिवसं नाथव्याप्तिवासरमेव च ॥ १-१ ॥  
  
अक्षरत्रयसम्पातदिनं पूर्णादिनं तथा ।  
षट् पर्वाणि विविष्टानि सदर्शं सप्तपर्वकम् ॥ १-२ ॥  
  
मासतो वर्षतो वापि कुर्यादेतेषु पूजनम् ॥ १-इति ॥  
  
अथ कादिमते प्रोक्तं लक्षणं गुरुशिष्ययोः ।  
तत्तन्त्रस्थं वदिष्यामि साधकानां हिताय च ॥ १-३ ॥  
  
सुन्दरः सुमुखः स्वच्छः सुलभो बहुमन्त्रवित् ।   
असंशयः संशयच्छिन्निरपेक्षो गुरुर्मतः ॥ १-४ ॥  
  
सौन्दर्यमनवद्यत्वं रूपे सौमुख्यता पुनः ।  
स्मेरपूर्वाभिभाषित्वं स्वच्छताऽजिह्मचित्तता ॥ १-५ ॥  
  
सौलभ्यमप्यगर्वित्वं सन्तोषो बहुतन्त्रता ।  
असंशयस्तत्त्वबोधे तच्छिष्ये प्रतिपादनात् ॥ १-६ ॥  
  
नैरपेक्ष्यमवित्तेच्छा गुरुत्वं हितवादिता ।  
एवंविधो गुरुर्ज्ञेयस्त्वितरः शिष्यदुःखदः ॥ १-७ ॥  
  
चतुर्भिराद्यैः संयुक्तः श्रद्धावान् सुस्थिराशयः ।  
अलुब्धः स्थिरगात्रश्च प्रेक्षाकारी जितेन्द्रियः ॥ १-८ ॥  
  
आस्तिको दृढबुद्धिश्च गुरौ मन्त्रे सदैवते ।  
एवंविधो भवेच्छिष्यस्त्वितरो दुःखकृद् गुरोः ॥ १-९ ॥  
  
गुरूच्यमाने वचने दद्यादित्थं वचस्तदा ।   
प्रसीद नाथ देवेति तथेति च कृतादरम् ॥ १-१० ॥  
  
प्। १३)  
  
प्रणम्योपविशेत् पार्श्वे तथा गच्छेदनुज्ञया ।  
मुखावलोकी सेवेत कुर्यादादिष्टमादरात् ॥ १-११ ॥  
  
असत्यं न वदेदग्रे न बहु प्रलपेदपि ।  
कामं क्रोधं तथा लोभं मानं प्रहसनं स्तुतिम् ॥ १-१२ ॥  
  
चापलानि च जिह्मानि कार्याणि परिदेवनम् ।  
ऋणादानं तथा दानं वस्तूनां क्रयविक्रयम् ॥ १-१३ ॥  
  
न कुर्याद्गुरुणासार्धं शिष्यो भूष्णुः कदाचन ।  
यतो गुरुः शिवः साक्षात् तं स्तुवन् प्रणमन् भजेत् ॥ १-१४ ॥  
  
यथा देवे तथा मन्त्रे यथा मन्त्रे तथा गुरौ ।  
यथा गुरौ तथा स्वात्मन्येवं भक्तिक्रमः प्रिये ॥ १-१५ ॥  
  
गुरोस्तु जन्मदिवसे कुर्यादुत्सवमादरात् ।  
विशेषपूजां योगिभ्यो भोजनं तत्पदार्चनम् ॥ १-१६ ॥  
  
व्याप्ते प्रेते दूरगते पूजयेदग्रजादिषु ।  
एकदेशे नित्यपूजा दूरस्थे योजनक्रमात् ॥ १-१७ ॥  
  
एकादि ऋतुसंवृद्ध्या वर्षे षट्योजनान्तरे ।  
ततो दूरगते सेवा तदाज्ञापरिपालनम् ॥ १-१८ ॥  
  
आसनं शयनं वस्त्रं भूषणं पादुकां तथा ।  
छायां कलत्रमन्यच्च यत् स्प्र्ष्टं तत्तु पूजयेत् ॥ १-१९ ॥  
  
एकग्रामे पृथक्पूजां न कुर्यादननुज्ञया ।  
पूजामध्ये समायाते पूज्ये नत्वा स्थितिं वदेत् ॥ १-२० ॥  
  
विदेहि शेषमित्यु (क्त्वा ? क्तः) कुर्यान्नो चेतदाज्ञया ।  
वर्तेत सोऽपि तच्छेषं कुर्यान्निश्चलमानसः ॥ १-२१ ॥  
  
पूजामध्ये गुरौ पूज्ये त्वन्ते वापि समागते ।  
कृतमेवेति सम्भाषेन् मौनं तैर्न समाचरेत् ॥ १-२२ ॥  
  
गुरुं न मर्त्यं बुध्येत यदि बुध्येत तस्य तु ।  
न कदाचिद्भवेत् सिद्धिर्मन्त्रैर्वा देवतार्चनैः ॥ १-२३ ॥  
  
मन्त्रेण तस्य नियतं पूजां कुर्याद्यथोदिताम् ।  
तां च तत्पटले सम्यग् ज्ञात्वा भक्तिपरायणः ॥ १-२४ ॥  
  
इति कालोमते प्रोक्तं लक्षणं गुरुशिष्ययोः ।  
तत्तन्त्रोक्तविधानेन साधकानां हिताय च ॥ १-२५ ॥  
  
तत्तन्त्रे कुलार्णवे ।  
  
श्रीगुरुः परमेशानि शुद्धवेशो मनोहरः ।   
सर्वलक्षणसंयुक्तः सर्वावयवशोभितः ॥ १-१ ॥  
  
सर्वागमार्थतत्त्वज्ञः सर्वमन्त्रविधानवित् ।  
लोकसम्मोहनाकारो देववत् प्रियदर्शनः ॥ १-२ ॥  
  
सुमुखः सुलभः स्वच्छः शुद्धान्तश्छिन्नसंशयः ।  
इङ्गिताकारचेष्टाविद् दूरतःकृतदुर्जनः ॥ १-३ ॥  
  
अन्तर्मुखो बहिर्दृष्टिः सर्वज्ञो देशकालवित् ।  
आज्ञासिद्धस्त्रिकालज्ञो निग्रहानुग्रहक्षमः ॥ १-४ ॥  
  
वेदवेदाङ्गविच्छान्तः सर्वजीवदयापरः ।  
स्वाधीनेन्द्रियसञ्चारः षट्वर्गविजयक्षमः ॥ १-५ ॥  
  
अग्रगण्योऽतिगम्भीरः पात्रापात्रविशेषवित् ।  
निर्ममो नित्यसन्तुष्टो निर्द्वन्द्वोऽनन्तशक्तिमान् ॥ १-६ ॥  
  
सद्भक्तवत्सलो धीरः कृपालुः स्मितपूर्ववाक् ।  
भक्तप्रियः सर्वसमो दयालुः शिष्यशासिता ॥ १-७ ॥  
  
श्रेष्ठनिष्ठो गुरुः प्राज्ञो वनितापूजनोत्सुकः ।  
नित्ये नैमित्तिके काम्ये रतः कर्मण्यनिन्दिते ॥ १-८ ॥  
  
अलोलुपोऽहिंसकश्च पक्षपाती विचक्षणः ।  
वित्तविद्यादिभिः पूर्णो मन्त्रयन्त्रादिपारगः ॥ १-९ ॥  
  
निःसङ्कल्पविकल्पश्च निर्णीतार्थविधायकः ।  
तुल्यनिन्दास्तुतिर्मौनी निरपेक्षो नियामकः ॥ १-१० ॥  
  
इत्यादिलक्षणोपेतः श्रीगुरुः कथितः प्रिये ॥  
  
इति श्रीगुरुलक्षणानि ॥ अथ सच्छिष्यलक्षणानि-  
  
सच्छिष्यं तं कुलेशानि सर्वलक्षणसंयुतम् ।  
शमादिसाधनोपेतं गुणशीलसमन्वितम् ॥ १-१ ॥  
  
शुद्धदेहानुबन्धाङ्गं धार्मिकं शुद्धमानसम् ।  
दृढव्रतं सदाचारं श्रद्धाभक्तिसमन्वितम् ॥ १-२ ॥  
  
कृतज्ञं पापभीतं च साधुसज्जनसम्मतम् ।  
आस्तिकं दानशीलं च सर्वभूतहिते रतम् ॥ १-३ ॥  
  
विश्वासविनयोपेतं वित्तशाठ्यविवर्जितम् ।  
असाध्यसाधकं शूरं बलकान्तिसमन्वितम् ॥ १-४ ॥  
  
अनुकूलक्रियायुक्तमप्रमत्तं विचक्षणम् ।  
हितसत्यमितस्निग्धभाषणं मुक्तदूषणम् ॥ १-५ ॥  
  
सकृदुक्तगृहीतार्थं चतुरं बुद्धिविस्तरम् ।  
गृहतल्पासनोच्छृङ्गनिर्विकारमसेवकम् ॥ १-६ ॥  
  
विमृश्यकारिणं वीरं मनोदारिद्र्यवर्जितम् ।  
सर्वकार्यातिकुशलं धीरं सर्वोपकारकम् ॥ १-७ ॥  
  
स्वस्वार्थपरनिन्दायां विमुखं सुमुखं प्रिये ।  
जितेन्द्रियं सुसन्तुष्टं धीमन्तं ब्रह्मचारिणम् ॥ १-८ ॥  
  
प्। १४)  
  
त्यक्ताधिव्याधिचापल्यं दुःशङ्कातङ्कवर्जितम् ।  
गुरुध्यानस्तुतिकथासेवनाभजनोत्सुकम् ॥ १-९ ॥  
  
गुरुदैवतभक्तं च कामिनीभजनोत्सुकम् ।  
नित्यं गुरुसमीपस्थं गुरुसन्तोषकारिणम् ॥ १-१० ॥   
  
वाङ्मनःकर्मभिर्नित्यं गुरुकार्यसमुत्सुकम् ।  
गुर्वाज्ञापालकं देवि गुरुकीर्तिप्रकाशकम् ॥ १-११ ॥  
  
गुरुवाक्यप्रमाणज्ञं गुरुशुश्रूषणे रतम् ।  
चित्तानुवर्तिनं प्रेक्ष्यकारिणं कुलनायिके ॥ १-१२ ॥  
  
लज्जाभिमानगर्वादिवर्जितं गुरुसन्निधौ ।   
निरपेक्षं गुरुद्रव्ये तत्प्रसादादिकाङ्क्षिणम् ॥ १-१३ ॥  
  
कुलधर्मकथायोगियोगिनीकौलिकप्रियम् ।  
कुलार्चनादिनिरतं मोक्षमार्गानुगामिनम् ॥ १-१४ ॥  
  
इत्यादिलक्षणोपेतं गुरुः शिष्यं परिग्रहेत् ॥  
  
अथासच्छिष्यलक्षणानि कुलार्णवे-  
  
दुष्टान्ववायजं दुष्टं गुणहीनमरूपिणम् ।  
परशिष्यं च पाषाणाण्डं धूर्तं पण्डितमानिनम् ॥ १-१ ॥  
    
हीनाधिकविकाराङ्गं विकलावयवान्वितम् ।  
पङ्गुमन्धं च बधिरं मलिनं व्याधिपीडितम् ॥ १-२ ॥  
  
उच्छिष्टं दुर्मुखं चापि स्वेच्छावेशधरं विटम् ।  
दुर्विदग्धं कुचेष्टं च कुटिलं भीमवीक्षणम् ॥ १-३ ॥  
  
निद्रालस्ययुतं तन्द्राद्यूतादिव्यसनान्वितम् ।  
कपाटकुड्यस्तम्भादौ तिरोहिततनुं सदा ॥ १-४ ॥  
  
शून्ययुक्तकरं क्षुद्रं गुरुभक्तिविवर्जितम् ।  
किमेकवादिनं स्तब्धं प्रेषकं चपलं शठम् ॥ १-५ ॥  
  
धनस्त्रीशुद्धिरहितं निषेधविधिवर्जितम् ।  
रहस्यभेदकं चापि देवीकार्यार्थघातकम् ॥ १-६ ॥  
  
मार्जारबकवृत्ति च रन्ध्रान्वेषणतत्परम् ।  
मायान्वितं कृतघ्नं च प्रच्छन्नान्तरदायकम् ॥ १-७ ॥  
  
विश्वासघातकं देवद्रोहिणं पापकारिणम् ।  
अविश्वासमवद्याङ्गमनर्थसिद्धिकाङ्क्षिणम् ॥ १-८ ॥  
  
आततायिनमादित्सुं कुत्सितं कूटसाक्षिकम् ।  
सर्वत्र याचकं देवि सर्वाकृष्टाभिगामिनम् ॥ १-९ ॥  
  
असत्यनिष्ठे चासक्तं ग्राम्यादिबहुभाषिणम् ।  
दुर्विचारकुतर्कादिकारकं कलहप्रियम् ॥ १-१० ॥  
  
वृथाक्षेपकरं भ्रान्तं भ्रामकं वाग्विडम्बकम् ।  
परोक्षे दूषणकरं प्रत्यक्षे प्रियवादिनम् ॥ १-११ ॥  
  
वाग्रूक्षवादिनं विद्याचौरमात्मप्रशंसकम् ।  
गुणासहिष्णुं सद्भीतमार्तिक्रोधसमन्वितम् ॥ १-१२ ॥  
  
चार्वाकं दुर्जनसखं सर्वलोकविगर्हितम् ।   
पिशुनं परसन्तापं सर्वप्राणिभयङ्करम् ॥ १-१३ ॥  
  
स्वक्लेशवादिनं मित्रद्रोहिणं भ्रातृवञ्चकम् ।  
जिह्वोपस्थपरं देवि तस्करं पशुचेष्टितम् ॥ १-१४ ॥  
  
अकारणद्वेषहासक्लेशक्रोधादिकारिणम् ।  
अतिहास्यसुकर्माणं मर्मान्तःपरिहासकम् ॥ १-१५ ॥  
  
कामुकं चापि निर्लज्जं मिथ्यादुश्चेष्टसूचकम् ।  
असूयामदमात्सर्यदम्भाहङ्कारसंयुतम् ॥ १-१६ ॥  
  
ईर्ष्यापैशुन्यपारुष्यकार्पण्यक्रोधमानिनम् ।  
अधीरं दुःखितं द्वेष्यमशक्तं तत्त्ववर्जितम् ॥ १-१७ ॥  
  
अप्रसन्नमतिं मूढं चिन्ताकुलितमानसम् ।  
तृष्णालोभयुतं दीनमतुष्टं सर्वयाचकम् ॥ १-१८ ॥  
  
बह्वाशिनं कपटिनं भ्रामकं कुटिलं प्रिये ।  
भक्तिश्रद्धादयाशान्तिधर्माचारविवर्जितम् ॥ १-१९ ॥  
  
मातापितृगुरुप्राज्ञमहतां हास्यकारकम् ।  
कुलद्रव्यादिबीभत्सुं गुरुसेवाभिमानिनम् ॥ १-२० ॥  
  
स्त्रीद्विष्टं समयभ्रष्टं गुरुशप्तं कुलेश्वरि ।  
इत्यादिविगुणोपेतं गुरुः शिष्यं परित्यजेत् ॥ १-२१ ॥  
  
स्नेहाद्वा लोभतो वापि यदि गृह्णाति दीक्षयेत् ।  
तस्मिन् गुरौ सशिष्ये तु देवताशाप आपतेत् ॥ १-२२ ॥  
  
तस्मादेवंविधं शिष्यं न गृह्णीयात्कथञ्चन ।  
यदि गृह्णाति मोहेन तत्पापैर्व्याप्यते गुरुः ॥ १-२३ ॥  
  
मन्त्रिपापं च राजानं पतिं जायाकृतं यथा ।  
तथा शिष्यकृतं पापं प्रायो गुरुमपि स्पृशेत् ॥ १-२४ ॥  
  
वर्णाश्रमाणां सर्वेषामाचारः सद्गतिप्रदः ।  
गुरुस्त्रिवारमाचारं बोधयेत्कुलनायिके ॥ १-२५ ॥  
  
न गृह्णाति हि शिष्यश्चेत्तदा पापं गुरोर्नहि ॥  
  
इति गुरुशिष्यलक्षणानि ॥ अथ श्रीगुरुपादुकामाहात्म्यं कुलार्णवे-  
  
वागुरा मूलवलये सूत्राद्याः कवलीकृताः ।   
एवं कुलागमज्ञानं पादुकायां प्रतिष्ठितम् ॥ १-१ ॥  
  
प्। १५)  
  
कोटिकोटिमहादानात्कोटिकोटिमहाव्रतात् ।  
कोटिकोटि महायज्ञात्परा श्रीपादुकास्मृतिः ॥ १-२ ॥  
  
कोटिमन्त्रजपात्कोटिपुन्यतीर्थावगाहनात् ।  
कोटिदेवार्चनाद्देवि परा श्रीपादुकास्मृतिः ॥ १-३ ॥  
  
महारोगे महोत्पाते महादुःखे महाभये ।   
महापदि महापापे स्मृता रक्षति पादुका ॥ १-४ ॥  
  
तेनाधीतं श्रुतं ज्ञातं दत्तमिष्टं च पूजितम् ।  
जिह्वाग्रे वर्तते यस्य सदा श्रीपादुका प्रिये ॥ १-५ ॥  
  
सकृच्छ्रीपादुकां देवि यो वा जपति भक्तितः ।  
स सर्वपापरहितः प्राप्नोति परमां गतिम् ॥ १-६ ॥  
  
शुचिर्वाप्यशुचिर्वा यो भक्त्या स्मरति पादुकाम् ।  
अनायासेन धर्मार्थकाममोक्षाँल्लभेत सः ॥ १-७ ॥  
  
श्रीनाथचरणाम्भोजं यस्यां दिशि विराजते ।   
तस्यां दिशि नमस्कुर्याद्भक्त्या प्रतिदिनं प्रिये ॥ १-८ ॥  
  
न पादुकापरो मन्त्रो न देवः श्रीगुरोः परः ।  
नहि शाक्तात्परो मार्गो न पुण्यं कुलपूजनात् ॥ १-९ ॥  
  
ध्यानमूलं गुरोर्मूर्तिः पूजामूलं गुरोः पदम् ।  
शास्त्रमूलं गुरोर्वाक्यं मोक्षमूलं गुरोः कृपा ॥ १-१० ॥  
  
गुरुमूलाः क्रियाः सर्वाः लोकेऽस्मिन् कुलनायिके ।  
तस्मात् सेव्यो गुरुर्नित्यं सिद्ध्यर्थं भक्तिसंयुतैः ॥ १-११ ॥  
  
तावदार्तिर्भयं दुःखं मोहशोकभ्रमादयः ।   
यावन्नायाति शरणं श्रीगुरुं भक्तवत्सलम् ॥ १-१२ ॥  
  
तावद् भ्रमति संसारे सर्वदुःखमलीमसः ।  
यावन्न भजते भक्त्या श्रीगुरुं शिवरूपिणम् ॥ १-१३ ॥  
  
सर्वसिद्धिफलोपेतो मन्त्रस्कन्धोऽतिशोभनः ।  
गुरुप्रसादमूलोऽयं परतत्त्वमहाद्रुमः ॥ १-१४ ॥  
  
यथा ददाति सन्तुष्टः प्रसन्नो वरदो मनुम् ।  
तथा भक्त्या धनैः प्राणैर्गुरुं यत्नेन तोषयेत् ॥ १-१५ ॥  
  
यदा दद्याच्छिवाय स्वमात्मानं देशिकोत्तमः ।  
तदा मुक्तो भवेच्छिष्यो न ततोऽस्ति पुनर्भवः ॥ १-१६ ॥  
  
तावदाराधयेच्छिष्यः सुप्रसन्नो यथा भवेत् ।  
गुरौ प्रसन्ने शिष्यस्य सद्यः पापक्षयो भवेत् ॥ १-१७ ॥  
  
मनसापि न काङ्क्षन्ते भक्ता मानानुजीविकाः ।  
सम्वादयन्ति तत्सर्वं स्वामिनो भक्तवत्सलाः ॥ १-१८ ॥  
  
ब्रह्मविष्णुमहेशानदेवतामुनियोगिनः ।  
कुर्वन्त्यनुग्रहं तुष्टा गुरौ तुष्टे न संशयः ॥ १-१९ ॥  
  
भक्त्या सन्तुष्टगुरुणा योऽपदिष्टः कृपालुना ।  
कर्ममुक्तो भवेच्छिष्यो भुक्तिमुक्त्योः स भाजनम् ॥ १-२० ॥  
  
शिष्येणापि तदा ग्राह्यं यदा सन्तोषितो गुरुः ।  
तस्माद्गुरोप्रियं कुर्यान्मनोवाक्कायकर्मभिः ॥ १-२१ ॥  
  
यदि वा परितुष्टेन गुरुणा यत्र कुत्रचित् ।   
मुक्तोऽसीति समादिष्टः सोऽपि मुक्तो भवेत्प्रिये ॥ १-२२ ॥  
  
अथवा निष्प्रपञ्चेन धाम्ना केनचिदीश्वरि ।  
करोमि गुरुरूपेण पशुपाशविमोचनम् ॥ १-२३ ॥  
  
न मे प्रियश्चतुर्वेदी मद्भक्तः श्वपचोऽपि यः ।  
तस्मै देयं ततो ग्राह्यं स तु पूज्यो ह्यहं यथा ॥ १-२४ ॥  
  
विप्रोऽपि गुणयुक्तो वाप्यभक्तो न प्रशस्यते ।  
म्लेक्षोऽपि गुणहीनो वा भक्तिमान् स विशिष्यते ॥ १-२५ ॥  
  
गुरुभक्तिविहीनस्य तपो विद्या व्रतं कुलम् ।  
निष्फलं हि कुलेशानि केवलं लोकरञ्जनम् ॥ १-२६ ॥  
  
गुरुभक्त्याख्यदहनदग्धदुर्जातिकल्मषः ।  
श्वपचोऽप्यमरैः पूज्यो न विद्वानपि नास्तिकः ॥ १-२७ ॥  
  
धर्मार्थकामैः किं तस्य मोक्षस्तस्य करे स्थितः ।  
सर्वार्थैः श्रीगुरौ देवि यस्य भक्तिः स्थिरा सदा ॥ १-२८ ॥  
  
इति श्रीमहामहोपाध्यायभगवत्पूज्यपाद-  
श्रीगोविन्दाचार्यशिष्यश्रीभगवच्छङ्कराचार्यशिष्य-  
श्रीविष्णुशर्माचार्यशिष्य-श्रीप्रगल्भाचार्यशिष्य-श्रीविद्यारण्ययतिविरचिते   
विद्यार्णवाख्ये तन्त्रे प्रथमः श्वासः ॥ १ ॥  
  
  
  
  
प्। १६)  
  