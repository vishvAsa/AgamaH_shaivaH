+++
title = "०२"

+++
  
॥ द्वितीयः श्वासः ॥  
  
तथा-  
  
स शिवो गुरुरूपेण भुक्तिमुक्तिप्रदो मम ।  
इति भक्त्या स्मरेद् यस्तु तस्य सिद्धिरदूरतः ॥ २-१ ॥  
  
यस्य देवे परा भक्तिर्यथा तथा गुरौ ।   
तस्यैते कथिता ह्यर्थाः प्रकाशन्ते कुलेश्वरि ॥ २-२ ॥  
  
नारायणे महादेवे मातापित्रोश्च राजनि ।  
यथा भक्तिर्भवेत् देवि तथा कार्या निजे गुरौ ॥ २-३ ॥  
  
लक्ष्मीनारायणौ वाणीधातारौ गिरिजाशिवौ ।   
श्रीगुरुं गुरुपत्नीं च पितराविति चिन्तयेत् ॥ २-४ ॥  
  
गुरुभक्त्या यथा देवि प्राप्यन्ते सर्वसिद्धयः ।  
यज्ञदानतपस्तीर्थव्रताद्यैर्न तथा प्रिये ॥ २-५ ॥  
  
श्रीगुरौ निश्चला भक्तिर्वर्द्धते हि यथा यथा ।  
तथा तथास्य विज्ञानं वर्द्धते कुलनायिके ॥ २-६ ॥  
  
किं तीर्थाद्यैर्महायासैः किं व्रतैः कायशोषणैः ।  
निर्व्याजसेवा देवेशि भक्तिर्येषां हि सद्गुरौ ॥ २-७ ॥  
  
कायक्लेशेन महता तपसा वापि यत्फलम् ।  
तत्फलं लभते देवि सुखेन गुरुसेवया ॥ २-८ ॥  
  
भोगमोक्षार्थिनां ब्रह्मविष्ण्वीशपदकाङ्क्षिणाम् ।  
भक्तिरेव गुरौ देवि नान्यः पन्था इति श्रुतिः ॥ २-९ ॥  
  
अशुभानि च सर्वाणि समहापातकानि च ।  
भक्तिः क्षणेन दहति तूलराशिमिवानलः ॥ २-१० ॥  
  
विश्वासाय नमस्तस्मै सर्वसिद्धिप्रदायिने ।  
येन मृद्दारुदृषदः फलन्त्यविकलं फलम् ॥ २-११ ॥  
  
न योगो न तपो नार्चाक्रमः कोऽपि निगद्यते ।  
अमाये कुलमार्गेऽस्मिन् भक्तिरेका विशिष्यते ॥ २-१२ ॥  
  
साक्षाद्गुरुमये देवि सर्वस्मिन् भुवनान्तरे ।  
किं न भक्तिमतां क्षेत्रं मन्त्रः क्वैषां न सिद्ध्यति ॥ २-१३ ॥  
  
गुरौ मनुष्यबुद्धिं च मन्त्रे चाक्षरबुद्धिकाम् ।  
प्रतिमासु शिलाबुद्धिं कुर्वाणो नरकं व्रजेत् ॥ २-१४ ॥  
  
गुरुं न मर्त्यं बुद्ध्येत यदि बुद्ध्येत तस्य तु ।  
कदापि न भवेत् सिद्धिर्मन्त्रैर्वा देवतार्चनैः ॥ २-१५ ॥  
  
श्रीगुरुं प्राकृतैः सार्धं ये स्मरन्ति वदन्ति वा ।  
तेषां च सुकृतं सर्वं पातकं भवति प्रिये ॥ २-१६ ॥  
  
जन्महेतू हि पितरौ पूजनीयौ प्रयत्नतः ।  
गुरुर्विशेषतः पूज्यो धर्माधर्मप्रदर्शकः ॥ २-१७ ॥  
  
गुरुः पिता गुरुर्माता गुरुर्दैवं गुरुर्गतिः ।  
शिवे रुष्टे गुरुस्त्राता गुरौ रुष्टे न कश्चन ॥ २-१८ ॥  
  
गुरौ हितं हि कर्तव्यं वाङ्मनःकायकर्मभिः ।  
अहिताचरणाद् देवि विष्ठायां जायते क्रिमिः ॥ २-१९ ॥  
  
शरीरवित्तप्राणैश्च श्रीगुरुं वञ्चयन्ति ये ।  
क्रिमिकीटपतङ्गत्वं प्राप्नुवन्ति नराधमाः ॥ २-२० ॥  
  
गुरुत्यागाद्भवेन्मृत्युर्मन्त्रत्यागाद् दरिद्रता ।  
गुरुमन्त्रपरित्यागाद् रौरवं नरकं व्रजेत् ॥ २-२१ ॥  
  
गुर्वर्थं धारयेद् देहं तदर्थं धनमर्जयेत् ।  
निजप्राणान् परित्यज्य गुरुकार्यं समाचरेत् ॥ २-२२ ॥  
  
गुरूक्तं परुषं वाक्यमाशिषं चिन्तयेत् प्रिये ।  
तेन सन्ताडितो वापि प्रसादमिति संस्मरेत् ॥ २-२३ ॥  
  
भोगयोग्यानि वस्तूनि गुरवे सर्वमर्पयेत् ।  
तच्छेषमिति सञ्चिन्त्य चानुभूयात् कुलेश्वरि ॥ २-२४ ॥  
  
गुर्वग्रे न तपः कुर्यात् नोपवासादिकम् व्रतम् ।  
तीर्थयात्रां च नो कुर्यान्न स्नायादात्मशुद्धये ॥ २-२५ ॥  
  
न नियोगं गुरोर्दद्याद् युष्मदा नैव भाषयेत् ।  
ऋणादानं तथा दानं वस्तूनां क्रयविक्रयम् ॥ २-२६ ॥  
  
न कुर्याद् गुरुभिः सार्धं शिष्यो भूष्णुः कदाचन ।   
न कुर्यान्नास्तिकैर्वादं सम्भाषणमपीश्वरि ॥ २-२७ ॥  
  
प्। १७)  
  
विलोक्य दूरतो गच्छेन्नासीत सह तैः क्वचित् ।  
गुरौ सन्निहिते यस्तु पूजयेदन्यमम्बिके ॥ २-२८ ॥  
  
स याति नरकं घोरं सा पूजा निष्फला भवेत् ।  
शिरसा न वहेद् भारं गुरुपादाब्जधारिणा ॥ २-२९ ॥  
  
तदाज्ञया तत्कर्तव्यमाज्ञारूपो गुरुः स्मृतः ।  
मन्त्रागमाद्यमन्यत्र श्रुतं तस्मै निवेदयेत् ॥ २-३० ॥  
  
गुर्वाज्ञया तद् गृह्णीयात् तदनिष्टं विवर्जयेत् ।  
स्वशास्त्रोक्तं रहस्यार्थ न वदेद्यस्य कस्यचित् ॥ २-३१ ॥  
  
यदि ब्रूयात् स समयाच्च्युत एव न संशयः ।  
अद्वैतं भावयेन्नित्यं नाद्वैतं गुरुणा सह ॥ २-३२ ॥  
  
आत्मवत्सर्वभूतेषु हितं कुर्यात्कुलेश्वरि ।  
आत्मस्थानाङ्गसद्भावैः शुश्रूषा स्याच्चतुर्विधा ॥ २-३३ ॥  
  
शुश्रूषया तया देवि शिष्यः सन्तोषयेद् गुरुम् ।  
पदे पदेऽश्वमेधस्य फलं प्राप्नोत्यसंशयम् ॥ २-३४ ॥  
  
शुश्रूषणपरो यस्तु गुरुदेवमहात्मनाम् ।  
केवलं गुरुशुश्रूषा तत्कृपाकारिणी प्रिय ॥ २-३५ ॥  
  
सभक्तिसहिता सा चेत् सर्वकामफलप्रदा ।  
क्षीयन्ते सर्वपापानि वर्द्धन्ते पुण्यराशयः ॥ २-३६ ॥  
  
सिद्ध्यन्ति सर्वकार्याणि गुरुशुश्रूषया प्रिये ।  
यद्यदात्महितं वस्तु तत्तद्धितं न वञ्चयेत् ॥ २-३७ ॥  
  
गुरुदेवार्चको यस्तु तस्य पुण्यं न गण्यते ।  
भक्त्या वित्तानुसारेण गुरुमुद्दिश्य यत्कृतम् ॥ २-३८ ॥  
  
स्वल्पं वा बहु वा पुण्यं तुल्यमाढ्यदरिद्रयोः ।  
सर्वस्वमपि यो दद्याद् गुरुवे भक्तिवर्जितः ॥ २-३९ ॥  
  
शिष्यो न फलमाप्नोति भक्तिरेव हि कारणम् ।  
यस्मिन् द्रव्ये गुरोरस्ति स्पृहा नानुभवेच्च तत् ॥ २-४० ॥  
  
अवश्यं यदि वाञ्छा स्यादनुभूयात्तदाज्ञया ।  
यस्तिलार्धं तदर्धं वा गुरुस्वमुपजीवति ॥ २-४१ ॥  
  
लोभान्मोहात् स पच्येत नरके च त्रिसप्तके ।  
अल्पादल्पं गुरुद्रव्यमदत्तं स्वीकरोति यः ॥ २-४२ ॥  
  
तिरश्चां योनिमापन्नः क्रव्यादैर्भक्ष्यते प्रिये ।  
गुरुद्रव्याभिलाषी च गुरुस्त्रीगमनोत्सुकः ॥ २-४३ ॥  
  
पतितस्य क्षुल्लकस्य प्रायश्चितं न विद्यते ।  
आज्ञाभङ्गोऽर्थग्रहणं गुरोरप्रियवर्तनम् ॥ २-४४ ॥  
  
गुरुद्रोहमिदं प्राहुर्यः करोति स पातकी ।  
स्वद्रव्यविनियोगं च नानिवेद्य गुरोश्चरेत् ॥ २-४५ ॥  
  
अनिवेद्य तु यः कुर्यात् स भवेद् ब्रह्मघातकः ।  
गुरुस्थानं सम्प्रदायं तद्धर्म यो विनाशयेत् ॥ २-४६ ॥  
  
गुरुभिः स बहिष्कार्यो दण्ड्यो वध्यश्च पातकी ।  
गुरुकोपान्न नाशोऽन्यो गुरुद्रोहान्न पातकम् ॥ २-४७ ॥  
  
न मृतिर्गुरुनिन्दाया गुर्वनिष्टान्नचापदः ।  
जीवेदग्निप्रविष्टो वा नरः पीतविषोऽपि वा ॥ २-४८ ॥  
  
मृत्युहस्तगतो वापि नापराधकरो गुरोः ।  
यत्र श्रीगुरुनिन्दा स्यात्पिधाय श्रवणे स्वके ॥ २-४९ ॥  
  
सद्यस्तस्मादपक्रामेद् दूरं न शृणुयाद्यथा ।  
गुरोर्नाम जपेत्पश्चाच्श्रवणे सा प्रतिक्रिया ॥ २-५० ॥  
  
गुरुमित्रसुहृद् दासीदासाद्यान् नापमानयेत् ।  
न निन्देद् दृश्यसमयान् वेदशास्त्रागमादिकान् ॥ २-५१ ॥  
  
श्रीगुरोः पादुका भूषागुरुनामस्मृतिर्जपः ।  
गुर्वाज्ञाकरणं कृत्यं शुश्रूषा भजनं गुरोः ॥ २-५२ ॥  
  
विविक्षुर्देशिकावासं शान्तचित्तोऽतिभक्तिमान् ।  
व्यजनं पादुकां छत्रं चामरं वाहनादिकम् ॥ २-५३ ॥  
  
ताम्बूलमुल्वणं वेशमुत्सृज्य प्रविशेच्छनैः ।  
वाहनं पादुकां छत्रमासनं वासनादिकम् ॥ २-५४ ॥  
  
दृष्ट्वा गुरोर्नमस्कुर्यान्नात्मभोगाय कारयेत् ।  
पादप्रक्षालनं स्नानमभ्यङ्गं दन्तधावनम् ॥ २-५५ ॥  
  
मूत्रं निष्ठीवनं क्षौरं शयनं स्त्रीनिषेवणम् ।  
वीरासनं च दुर्वाक्यमासनं हास्यरोदने ॥ २-५६ ॥  
  
केशमोचनमुष्णीषं कञ्चुकं नग्नतां तथा ।  
पादप्रसारणं वादं कलहं दूषणं प्रिये ॥ २-५७ ॥  
  
अङ्गभङ्गाङ्गवाद्यादि करास्फलानधूननम् ।  
द्यूतकुक्कुटमल्लादियुद्धमित्यादि चाम्बिके ॥ २-५८ ॥  
  
गुरुयोगिमहासिद्धपीठक्षेत्राश्रमेषु च ।  
नाचरेदाचरन् मोहाद्देवताशापमाप्नुयात् ॥ २-५९ ॥  
  
उपचारं विना तिष्ठेद् गुर्वग्रे नेच्छया विशेत् ।  
मुखावलोकी सेवेत तदुक्तं च समाचरेत् ॥ २-६० ॥  
  
गुरूक्तानुक्तकार्येषु नोपेक्षां कारयेत्प्रिये ।  
सदसद्यद् गुरुर्ब्रूयात् तत्कार्यमविशङ्कया ॥ २-६१ ॥  
  
निग्रहेऽनुग्रहे वापि गुरुः सर्वस्य कारणम् ।  
निर्गतं यद् गुरोर्वक्त्रात् सर्वं शास्त्रं तदुच्यते ॥ २-६२ ॥  
  
प्। १८)  
  
गुरुकाय स्वयं शक्तो नापरं प्रेषयेत्प्रिये ।  
बहुत्वे तत्परैर्भृत्यैः सहितोऽप्यतिभक्तिमान् ॥ २-६३ ॥  
  
गच्छंस्तिष्ठन् स्वपञ्जाग्रज्जल्पञ्जुह्वत् प्रपूजने ।  
गुर्वाज्ञामेव कुर्वीत तद्गतेनान्तरात्मना ॥ २-६४ ॥  
  
अभिमानो न कर्तव्यो जातिविद्याधनादिभिः ।  
सर्वदा सेवयेन्नित्यं शिष्यः श्रीगुरुसन्निधौ ॥ २-६५ ॥  
  
छायाभूमिपरीत्यागी विनीतस्त्वतिभक्तिमान् ।  
देवि गुर्वग्रतस्तिष्ठेद् गुरुकार्यसमुत्सुकः ॥ २-६६ ॥  
  
स्वकार्यमन्यकार्यं वा शिष्यः श्रीगुरुचित्तवित् ।  
गुरुपार्श्वगतो नम्रः प्रच्छन्नास्यो मितं वदेत् ॥ २-६७ ॥  
  
सामान्यतो निषेधञ्चेत् सद्गुरोर्यदि सन्निधौ ।  
आचारे यदि मूढात्मा दोषं कोटिगुणं भवेत् ॥ २-६८ ॥  
  
अनाहृत्य गुरोर्वाक्यं शृणुयाद्यः पराङ्मुखः ।  
अहितं वा हितं वापि रौरवं नरकं व्रजेत् ॥ २-६९ ॥  
  
गोब्राह्मणवधं कृत्वा यत्पापं समवाप्नुयात् ।  
तत्पापं समवाप्नोति गुर्वग्रेऽनृतभाषणात् ॥ २-७० ॥  
  
स्थानान्तरगतं चार्थव्यसने विषमे स्थितम् ।  
श्रीगुरुं न त्यजेत् क्वापि तदादिष्टो व्रजेत्प्रिये ॥ २-७१ ॥  
  
अधःस्थिते गुरावूर्ध्वे न तिष्ठेत कदाचन ।  
न गच्छेदग्रतस्तस्य न विशेदुत्थिते गुरौ ॥ २-७२ ॥  
  
शक्तिच्छायां गुरुच्छायां देवच्छायां न लङ्घयेत् ।  
स्वच्छायां तेषु नो कुर्यान्न स्वपेद्गुरुसन्निधौ ॥ २-७३ ॥  
  
भाषणं पठनं गानं भोजनं शयनादिकम् ।  
अनादिष्टो न कुर्वीत नचावन्दनपूर्वकम् ॥ २-७४ ॥  
  
ब्रह्महत्याशतं कुर्याद् गुर्वाज्ञां परिपालयन् ।  
विना गुर्वाज्ञया शिष्यो निःश्वसेन्नातिशासनात् ॥ २-७५ ॥  
  
सर्वं गुर्वाज्ञया कुर्यान्नालिङ्गेत्तत् स्त्रियं प्रिये ।  
भक्त्या प्रणम्य चोत्तिष्ठेद्बद्धाञ्जलिपुतः प्रिये ॥ २-७६ ॥  
  
पश्चात्पादेन निर्गच्छेन्नमस्कृत्य गुरोर्गहात् ।  
एकासने नोपविशेद्गुरुणा तत्समैः सह ॥ २-७७ ॥  
  
न विशेदासने देवि देवतागुरुसन्निधौ ।  
गुरौ सिंहासनं देयं ज्येष्ठानामुत्तमासनम् ॥ २-७८ ॥  
  
देश्यासनं कनिष्ठानामितरेषां समासनम् ।  
जातिविद्याधनाढ्यो वा दूरे दृष्ट्वा गुरुं सदा ॥ २-७९ ॥  
  
दण्डप्रणामं कुर्वीत त्रिःप्रदक्षिणमाचरेत् ।  
ततस्त्रिः षट् द्वादश वा ज्येष्ठादिष्वेकमेव च ॥ २-८० ॥  
  
गुरुतद्गुरुयोगे तु वन्देत परमं गुरुम् ।  
ततो नमेद् गुरुं योऽपि गुर्वग्रे तं निवारयेत् ॥ २-८१ ॥  
  
प्रगुरोः सन्निधौ शिष्यः स्वगुरुं मनसा नमेत् ।  
गुरुबुद्ध्या नमेत्सर्वं दैवतं तृणमेव च ॥ २-८२ ॥  
  
न नमेद्देवबुद्ध्या तु प्रतिमां लोहमृण्मयीम् ।  
गुरोः प्रणामत्रितयं ज्येष्ठानामेकमेव च ॥ २-८३ ॥  
  
पूज्यानामञ्जलिस्तद्वदन्येषां वाक्यवन्दनम् ।  
देवान्गुरून् कुलाचार्याञ्ज्ञानवृद्धांस्तपोधनान् ॥ २-८४ ॥  
  
विद्याधिकान् स्वकर्मस्थान् प्रणमेत्कुलनायिके ।  
स्त्रीद्विष्टं गुरुभिः शप्तं पाखण्डं पतितं शठम् ॥ २-८५ ॥  
  
विकर्माणं कृतघ्नं वा नाश्रमिणं च नोनमेत् ।  
अनिवेद्य गुरुं भुङ्क्ते यस्त्वेकगृहसंस्थितः ॥ २-८६ ॥  
  
अमेध्यं तेन भुक्तं स्यात्सूकरो जायते मृतः ।  
एकग्रामस्थितः शिष्यस्त्रिसन्ध्यं प्रणमेद् गुरुम् ॥ २-८७ ॥  
  
क्रोशमात्रस्थितो भक्त्या गुरुं प्रतिदिनं नमेत् ।  
अर्धंयोजनतः शिष्यः प्रणमेत्पञ्चपर्वसु ॥ २-८८ ॥  
  
एकयोजनमारभ्य योजनद्वादशावधि ।  
तत्तद्योजनसङ्ख्यातमासैर्गत्वा नमेद्गुरुम् ॥ २-८९ ॥  
  
दूरदेशस्थितः शिष्यो भक्त्या तत्सन्निधिं गतः ।  
अतिदूरस्थितः शिष्यो यदेच्छास्यात्तदा व्रजेत् ॥ २-९० ॥  
  
रिक्तहस्तस्तु नोपेयाद्राजानं दैवतं गुरुम् ।  
फलपुष्पाम्बरादीनि यथाशक्त्या समर्पयेत् ॥ २-९१ ॥  
  
एवं यो नाचरेद्देवि ब्रह्मराक्षसतां व्रजेत् ।  
गुरुशक्तिश्च तत्पुत्रो ज्येष्ठभ्राता गुरोः समः ॥ २-९२ ॥  
  
आत्मवच्च कनीयांसः पुत्रवत्कुलपालकाः ।  
लोकाचार्यस्य देवेशि गुरुज्येष्ठकनिष्ठयोः ॥ २-९३ ॥  
  
गुरुकुल्यस्य कुर्वीत प्रणामं स्वगुरोर्यथा ।  
स्वज्येष्ठश्च क्रमज्येष्ठः कुलज्येष्ठस्तृतीयकः ॥ २-९४ ॥  
  
गुरोर्ज्येष्ठस्तु देवेशि इति ज्येष्ठचतुष्टयम् ।  
यावज्ज्येष्ठाभिवादे तु क्रमज्येष्ठाङ्ग ईरितः ॥ २-९५ ॥  
  
गुरोश्च कुलवृद्धस्य वन्दनादि विधानतः ।  
पितृमात्रादिसर्वेषु पूज्यकोटिषु बन्धुषु ॥ २-९६ ॥  
  
अभ्युत्थानप्रणामाद्यैरव्यक्तदोषलाघवः ।  
यदा त्वाचार्यरूपेण स्वात्मानं सम्प्रकाशयेत् ॥ २-९७ ॥  
  
अभ्युत्थानप्रणामाद्यैर्दोषदः स्यात्तदा प्रिये ।  
पतिर्भूत्वा पशुभ्यस्तु प्रणामं यः करिष्यति ॥ २-९८ ॥  
  
प्। १९)  
  
स महापशुरित्युक्तो देवताशापमाप्नुयात् ।  
यो गुरुस्थानकं प्राप्तः पादुकापरिसङ्ख्यया ॥ २-९९ ॥  
  
गुरुवत्स तु मन्तव्यो ज्येष्ठैर्वन्द्यो नच प्रिये ।  
  
इति पादुकामाहात्म्यतदाचारविधिः ।  
अथ समयाचारः । तत्र श्रीकुलार्णवे-  
  
श्रीगुरुं कुलशास्त्राणि पूज्यस्थानानि यानि तु ।  
भक्त्या श्रीपूर्वकं देवि प्रणम्य परिकीर्तयेत् ॥ २-१ ॥  
  
ब्रह्मादिस्तम्बपर्यन्तं यस्य मे गुरुसन्ततिः ।  
तस्य मे सर्वशिष्यस्य को न पूज्यो महीतले ॥ २-२ ॥  
  
गुरुं नम्ना न भाषेत जपकालादृते प्रिये ।  
श्रीनाथदेवस्वामीति विवादे बोधने वदेत् ॥ २-३ ॥  
  
श्रीगुरोः पादुकां मुद्रां मूलमन्त्रं स्वपादुकाम् ।  
शिष्यादन्यत्र देवेशि न वदेद्यस्य कस्यचित् ॥ २-४ ॥  
  
परम्पर्य्यागमाम्नायमन्त्राचारादिकं प्रिये ।  
सर्वं गुरुमुखाल्लब्धं सफलं स्यान्नचान्यथा ॥ २-५ ॥  
  
श्रीशास्त्राश्रयसम्भूतं पुस्तकं देववत्प्रिये ।  
नित्यं समर्चयेद्भक्त्या पशुहस्ते निक्षिपेत् ॥ २-६ ॥  
  
स्वदारवन्निवेषेत कुलशास्त्राणि पार्वति ।  
पशुशास्त्राणि सर्वाणि वर्जयेत्परदारवत् ॥ २-७ ॥  
  
श्वचर्मस्यं यथा क्षीरमपेयं स्याद् द्विजोत्तमैः ।  
तथा पशुमुखाद्धर्मो न श्रोतव्यश्च कौलिकैः ॥ २-८ ॥  
  
यः शृणोति कुलाचारं यथाशास्त्रं च यो वदेत् ।  
तावुभौ गच्छतः साक्षाद्योगिनीवीरमेलनम् ॥ २-९ ॥  
  
अश्रद्दधाना ये चात्र कुलधर्मान् कुलेश्वरि ।   
नरकान्न निवर्तन्ते यावदाभूतसम्प्लवम् ॥ २-१० ॥  
  
ऊढा धृता यथाप्रीता मू (ले ? ल्ये) न च समाहृता ।  
सकृत्कामगता चापि पञ्चधा गुरुयोषितः ॥ २-११ ॥  
  
अलङ्घ्याः पूजनीयाः स्युर्गुरुवद् गुरुयोषितः ।  
कृष्णांशुकां कृष्णवर्णां कुमारीं च कृशोदरीम् ॥ २-१२ ॥  
  
मनोहरां यौवनस्थामर्चयेद्देवताधिया ।  
आममांसं सुराकुम्भं मत्तेभं सिद्धलिङ्गिनम् ॥ २-१३ ॥  
  
सहकारमशोकं च क्रीडालोलां कुमारिकाम् ।  
एकवृक्षं श्मशानं च समूहं योषितामपि ॥ २-१४ ॥  
  
नारीं च रक्तवसनां दृष्ट्वा वन्देत भक्तितः ।  
गुरुशक्तिसुतज्येष्ठकनिष्ठकुलदेशिकान् ॥ २-१५ ॥  
  
कुलदर्शनशास्त्राणि कुलद्रव्याणि कौलिकान् ।  
प्रेरकान् सूचकांश्चापि वाचकान्दर्शकांस्तथा ॥ २-१६ ॥  
  
शिक्षकान् बोधिकान्योगियोगिनीसिद्धपूरुषान् ।  
कन्याकुमारकान्नग्नानुन्मत्तामपि योषितम् ॥ २-१७ ॥  
  
न निन्देत जुगुप्सेत न हसेन्नापमानयेत् ।  
नाप्रियं नानृतं ब्रूयात्कस्यापि कुलयोगिनः ॥ २-१८ ॥  
  
कुरूपेत्यतिकृष्णेति न वदेत्कुलयोषितम् ।  
परीक्षयेन्न भक्तानां वीराणां च कृताकृतम् ॥ २-१९ ॥  
  
न पश्येद्वनितां नग्नामुन्मत्तां प्रकटस्तनीम् ।  
न दिवा सेवयेन्नारीं तद्योनिं न निरीक्षयेत् ॥ २-२० ॥  
  
या काचिदङ्गना लोके सा मातृकुलसम्भवा ।  
कुप्यन्ति कुलयोगिन्यो वनितानामतिक्रमात् ॥ २-२१ ॥  
  
शतापराधां वनितां पुष्पेणापि न ताडयेत् ।  
दोषान्न गणयेत् स्त्रीणां गुणानेव प्रकाशयेत् ॥ २-२२ ॥  
  
तिष्ठन्ति कुलयोगिन्यः कुलवृक्षेषु सर्वदा ।  
तत्पत्रेषु न भोक्तव्यमर्कपत्रे विशेषतः ॥ २-२३ ॥  
  
न स्वपेत्कुलवृक्षाधो नचोपद्रवमाचरेत् ।  
दृष्ट्वा भक्त्या नमस्कुर्याच्छेदयेन्न कदाचन ॥ २-२४ ॥  
  
श्लेष्मान्तककरञ्जाक्षनिम्बाश्वत्थकदम्बकाः ।  
बिल्वो वटोदुम्बरौ च कुलवृक्षा नव स्मृताः ॥ २-२५ ॥  
  
देवतागुरुशास्त्रादिसिद्धाचारविडम्बकः ।  
विद्याचौरो गुरुद्रोही ब्रह्मराक्षसतां व्रजेत् ॥ २-२६ ॥  
  
गुरुं मोहादनावृत्य निर्मर्त्स्य वीरपूरुषान् ।  
विकल्प्य कुलशास्त्राणि भवन्ति ब्रह्मराक्षसाः ॥ २-२७ ॥  
  
एकाक्षरप्रदातारं यो गुरुं नैव मन्यते ।  
शुनां योनिशतं गत्वा चण्डालत्वमवाप्नुयात् ॥ २-२८ ॥  
  
गुरुं प्रकाशयेद्धीमान् मन्त्रं नैव प्रकाशयेत् ।  
अप्रकाशप्रकाशाभ्यां क्षीयते सम्पदायुषी ॥ २-२९ ॥  
  
कुलधर्मान् समाश्रित्य आचारं यो न पालयेत् ।  
यथेष्टाचारिणस्तस्य महापातकिनः प्रिये ॥ २-३० ॥  
  
आपदो दुरितं रोगा दारिद्र्यं कलहो भगम् ।  
योगिनीनां प्रकोपश्च स्खलितं च पदे पदे ॥ २-३१ ॥  
  
भ्रष्टमानः प्रनष्टश्च तेजोहीनोऽतिदुःखितः ।   
निन्दितः सर्वविद्विष्टो विह्वलः सङ्गवर्जितः ॥ २-३२ ॥  
  
देशाद्देशान्तरं याति कार्यहानिश्च सर्वदा ।  
तत्रापि कुलमार्गस्थाः शाकिन्यः कुलपालिकाः ॥ २-३३ ॥  
  
प्। २०)  
  
भक्षयन्ति पुरा तासां वरो दत्तो मयैव तु ।  
तस्मादाचारवान् देवि योगिनीनां प्रियो भवेत् ॥ २-३४ ॥  
  
सदाचारेण देवत्वं योगिनीवीरमेलनम् ।  
सम्प्राप्नुवन्ति तिर्यक्त्वं कौलिकास्तद्विपर्ययात् ॥ २-३५ ॥  
  
संस्कारेण विहीनत्वाद् गुरुवाक्यस्य लङ्घनात् ।  
आचारलङ्घनाद् देवि कौलिकः पतितो भवेत् ॥ २-३६ ॥  
  
नित्यं नैमित्तिकं काम्यं मन्त्रतन्त्रादिलोपजम् ।  
अनर्हपशुदुःसङ्गमन्त्रसाङ्कर्यसम्भवम् ॥ २-३७ ॥  
  
गुप्तप्रकटसम्भूतं ज्ञानाज्ञानकृतं प्रिये ।  
एवमादिषु दोषेषु पापस्य गुरुलाघवम् ॥ २-३८ ॥  
  
देशं कालं वयो वित्तं सम्यग्ज्ञात्वा यथाविधि ।  
प्रायश्चित्तं गुरुर्दद्यात्सर्वपापविशुद्धये ॥ २-३९ ॥  
  
शिष्योऽपि च तथा प्रोक्तं प्रायश्चित्तं समाचरेत् ।  
अथवा सर्वपापानां गुरुनामजपस्मृतिः ॥ २-४० ॥  
  
जाम्बूनदस्य कालुष्यं परिशुद्धं यथाग्निना ।  
अनाचारस्य मालिन्यं प्रायश्चित्ताग्निना दहेत् ॥ २-४१ ॥  
  
बहुनात्र किमुक्तेन रहस्यं शृणु पार्वति ।   
वर्णाश्रमाणां सर्वेषामाचारः सद्गतिप्रदः ॥ २-४२ ॥  
  
गुरुस्त्रिवारमाचारं कथयेत्कुलनायिके ।  
तन्न गृह्णाति शिष्यश्चेत्तदा पापं गुरोर्नहि ॥ २-४३ ॥  
  
मन्त्रिदोषश्च राजानं भार्यादोषः पतिं यथा ।  
तथा प्राप्नोत्यसन्देहं शिष्यपापं गुरुः प्रिये ॥ २-४४ ॥  
  
इति प्रयोगसारे-  
  
देवस्थाने गुरुस्थाने श्मशाने वा चतुष्पथे ।  
पादुकासनविण्मूत्रमैथुनादि विवर्जयेत् ॥ २-१ ॥  
  
देवं गुरुं गुरुस्थानं क्षेत्रं क्षेत्राधिदेवताः ।  
सिद्धं सिद्धाधिवासांश्च श्रीपूर्व समुदीरयेत् ॥ २-२ ॥  
  
प्रमत्तागन्त्यजां कन्यां पुष्पितां पतितस्तनीम् ।  
विरूपां मुक्तकेशीं च कामार्ता च न निन्दयेत् ॥ २-३ ॥  
  
कन्यायोनिं पशुक्रीडां दिग्वस्त्रां प्रकटस्तनीम् ।  
नालोकयेत्परद्रव्यं परदारांश्च वर्जयेत् ॥ २-४ ॥  
  
धान्यगोगुरुविप्राग्निविद्याकोशगृहान् प्रति ।  
नैव प्रसारयेत्पादौ नैतानपि च लङ्घयेत् ॥ २-५ ॥  
  
आलस्यमदसम्मोहशाठ्यपैशुन्यविग्रहान् ।  
असूयामात्मसम्मानं परनिन्दां च वर्जयेत् ॥ २-६ ॥  
  
लिङ्गिनं व्रतिनं विप्रं वेदवेदाङ्गसंहिताः ।  
पुराणागमशास्त्राणि कल्पांश्चापि न दूषयेत् ॥ २-७ ॥  
  
युगं मुसलमश्मानं दाम चुल्लीमुलूखलम् ।  
शूर्प्पं सम्मार्जनीं दण्डं ध्वजं वैडूर्यमायुधम् ॥ २-८ ॥  
  
कलशं चामरं छत्रं दर्पणं भूषणं तथा ।  
भोगयोग्यानि चान्यानि योग द्रव्याणि यानि च ॥ २-९ ॥  
  
महास्थानेषु वस्तूनि यानि वा देवतालये ।  
दिव्योक्तानि पदार्थानि भूताविष्टानि यानि वै ॥ २-१० ॥  
  
लङ्घयेञ्जातु नैतानि नैतानि च पदा स्पृशेत् ।  
या गोष्ठी लोकविद्विष्टा या च स्वैरं विसर्पिणी ॥ २-११ ॥  
  
परहिंसात्मिका या च न तामवतरेत् क्वचित् ।  
प्रतिग्रहं न गृह्णीयादात्मभोगविधित्सया ॥ २-१२ ॥  
  
देवतागुरुपूजार्थं यत्नतोऽप्यर्जयेद्धनम् ।  
धारयेदार्जर्वं सत्यं सौशील्यं समतां धृतिम् ॥ २-१३ ॥  
  
क्षान्तिं दयामनास्थां च दिव्यां शक्तिं च सर्वदा ।  
विभीतकार्ककारञ्जस्नुहिच्छायां न संश्रयेत् ॥ २-१४ ॥  
  
स्तम्भदीपमनुष्याणामन्येषां प्राणिनां तथा ।  
नखाग्रकेशनिर्द्धूतस्नानवस्त्रघटोदकम् ॥ २-१५ ॥  
  
एतत्स्पर्शं त्यजेद् दूरं खरश्वाजरजस्तथा ।  
न निन्देत्कारणं देवं न शास्त्रं देवनिर्मितम् ॥ २-१६ ॥  
  
न गुरुं साधकं चैव लिङ्गच्छायां न लङ्घयेत् ।  
नाद्यान्न लङ्घेन्निर्माल्यं तदद्याच्छिवदीक्षितः ॥ २-१७ ॥  
  
न लङ्घयेद् गुरोराज्ञामुत्तरं न वदेत्तथा ।  
रात्रौ दिवा च तस्याज्ञां दासवत्परिपालयेत् ॥ २-१८ ॥  
  
असत्यमशुभं तद्वद् बहुवादं परित्यजेत् ।   
अप्रियं च तथालस्यं कामक्रोधौ विशेषतः ॥ २-१९ ॥  
  
अप्रच्छन्नमुखो ब्रूयाद् गुरोरग्रे कदाचन ।  
अभिमानं न कुर्वीत धनधान्याश्रमादिभिः ॥ २-२० ॥  
  
गुरुद्रव्यं न भोक्तव्यं तेनादत्तं कदाचन ।   
दत्तं प्रसादवद् ग्राह्यं लोभतो न कदाचन ॥ २-२१ ॥  
  
अद्वैतं देवपूजां च गुरोरग्रे परित्यजेत् ।  
पादुकायोगपट्टादिगुरुचिह्नानि सादरम् ॥ २-२२ ॥  
  
न लङ्घयेत्स्पृशेन्नैव पादाभ्यां प्रणमेत्सदा ।  
पर्यङ्कशयनं तद्वत्तथा पादप्रसारणम् ॥ २-२३ ॥  
  
अङ्गभङ्गं च लीलां च न कुर्याद् गुरुसन्निधौ ।   
गमनागमने कुर्यात्प्रणम्य गुरुपादुकाम् ॥ २-२४ ॥  
  
प्। २१)  
  
छायां न लङ्घयेत्तद्वन्न गच्छेत्पुरतो गुरोः ।  
पश्चात्पादेन निर्गच्छेत्प्रणम्य च गुरोर्गृहात् ॥ २-२५ ॥  
  
गुरोरग्रे न कुर्वीत प्रभावं शिष्यसङ्ग्रहम् ।  
अहङ्कारं न कुर्वीत नोल्वणं धारयेद्वपुः ॥ २-२६ ॥  
  
प्रगुरोः सन्निधौ नैव स्वगुरुं प्रणमेद् बुधः ।  
नमस्काराय चोद्युक्तं गुरुर्दृष्ट्वा निवारयेत् ॥ २-२७ ॥  
  
नाभियोगं गुरोर्दद्याद्युष्मदा नैव भाषयेत् ।  
उपयुक्तं परेणैव यदि वा दीक्षितेन तु ॥ २-२८ ॥  
  
छत्रोपानहवस्त्राद्यं नोपयुञ्जीत कर्हिचित् ।  
असम्पत्तावथापत्सु न दोषः क्षालिते सति ॥ २-२९ ॥  
  
स्वकुले दीक्षितानां च आचार्याणां तथैव च ।  
उपयुक्तौ न दोषः स्यात्तद्दत्तादाहृतादपि (?) ॥ २-३० ॥  
  
मन्त्रोपभुक्तमन्नाद्यं तथा यन्मन्त्रसंस्कृतम् ।  
प्राप्तमायतनाद् देव्याः शिरसा प्रणतो वहेत् ॥ २-३१ ॥  
  
निक्षिपेदम्भसि ततो न पतेदवनौ यथा ।  
जातायामापदि भ्रंशे शपथं (कु ? गु)रुसञ्ज्ञकम् ॥ २-३२ ॥  
  
न कुर्याद् भगवत्सञ्ज्ञं प्रमादेन क्रियेत चेत् ।  
तदर्थं निर्वहेद्यत्नादन्ते पूजाजपाहुतीः ॥ २-३३ ॥  
  
अनिर्वाहे तु कार्यस्य यदर्थं शपथः कृतः ।  
प्रायश्चित्तजपो देवि सहस्रं स्वमनोस्ततः ॥ २-३४ ॥  
  
लोकोद्वेगकरी या च या च मर्मनिकृन्तनी ।  
स्थित्युद्वेगकरी या च तां गिरं नैव भाषयेत् ॥ २-३५ ॥  
  
रम्यमप्युज्ज्वलमपि मनसोऽपि समीप्सितम् ।  
लोकविद्वेषणं वेषं न गृह्णीयात्कथञ्चन । ३६ ॥  
  
अत्रोक्तान् यः सदा ह्येतानैहिकामुष्मिकोचितान् ।  
आचारानादृतः शान्तिं दीक्षितः सोऽधिगच्छति ॥ २-३७ ॥  
  
स्त्रीणां विशेषतो दद्यात्समयांश्चामलाशयः ।  
पालनात्समयानां तु सिद्धिरुत्पद्यतेऽचिरात् ॥ २-३८ ॥  
  
मन्त्रः साम्मुख्यमायाति समयस्थस्य सर्वदा ।  
सिद्धयः समयस्थस्य सर्वाः स्युर्मोक्षपश्चिमाः ॥ २-३९ ॥  
  
अयने विषुवे चैव ग्रहणे सूर्यचन्द्रयोः ।  
अष्टम्यां पूर्णिमायां च तेषु नैमित्तिको जपः ॥ २-४० ॥  
  
नित्यात्त्रिगुणितः सोऽथ पूजां चैव समाचरेत् ।  
न्यायार्जितैः साधनैश्च दानहोमार्चनादिकम् ॥ २-४१ ॥  
  
कुर्यान्न चेदधो याति भक्त्या कुर्वन्नपीश्वरि ।  
  
इति समयाचारः ॥ नारदपञ्चरात्रे-  
  
ब्राह्मणः सर्वकालज्ञः कुर्यात्सर्वेष्वनुग्रहम् ।  
तदमावाद् द्विजश्रेष्ठ ! शान्तात्मा भगवन्मयः ॥ २-१ ॥  
  
भावितात्मा च सर्वज्ञः शास्त्रज्ञः सत्क्रियापरः ।  
सिद्धित्रयसमायुक्त आचार्यत्वेऽभिषेचितः ॥ २-२ ॥  
  
क्षत्रविट्शूद्रजातीनां क्षत्रियोऽनुग्रहक्षमः ।  
क्षत्रियस्यापि च गुरोरभावादीदृशो यदि ॥ २-३ ॥  
  
वैश्यः स्या (त्तैः ? त्ते) न कार्यः स्याद्द्वये नित्यमनुग्रहः ।  
सजातीयेन शूद्रेण तादृशेन महामते ॥ २-४ ॥  
  
अनुग्रहाभिषेकौ च कार्यौ शूद्रस्य सर्वदा ।  
वर्णोत्तमेऽथ च गुरौ सति वा विश्रुतेऽपि वा ॥ २-५ ॥  
  
सदेशतोऽथवान्यत्र नेदं कार्यं शुभार्थिना ।  
विद्यमाने तु यः कुर्याद्यत्र तत्र विपर्ययम् ॥ २-६ ॥  
  
तस्येहामुत्र नाशः स्यात्तस्माच्छास्त्रोक्तमाचरेत् ।  
क्षत्रविट्शूद्रजातीयः प्रातिलोम्येन दीक्षयेत् ॥ २-७ ॥  
  
बह्वाशी दीर्घसूत्री च विषयादिषु लोलुपः ।  
हेतुवादरतो दुष्टो वाग्वादी गुणनिन्दकः ॥ २-८ ॥  
  
अरोमा बहुरोमा च निन्दिताश्रमसेवकः ।   
कालदन्तोऽसितोष्ठश्च दुर्गन्धिश्वासवाहकः ॥ २-९ ॥  
  
दुष्टलक्षणसम्पन्नो यद्यपि स्वयमीश्वरः ।  
बहुप्रतिग्रहासक्त आचार्यः श्रीवहावहः ॥ २-१० ॥  
  
इति । ज्ञानोन्नयने-  
  
निर्वीर्यं च पितुर्मन्त्रं तथा मातामहस्य च ।  
सोदरस्य कनिष्ठस्य वैरिपक्षाश्रितस्य च ॥ २-१ ॥  
  
भिक्षुभ्यश्च वनस्थेभ्यो वर्णिभ्यश्च महेश्वरि ।  
गृहस्थो भोगमोक्षार्थी मन्त्रदीक्षां नचाचरेत् ॥ २-२ ॥  
  
त्यक्ताग्नयः क्रियाहीना यतयो ह्यपरिग्रहाः ।  
वनस्थास्तादृशश्चैव वर्णीन्यूना अमी यतः ॥ २-३ ॥  
  
अतस्तेषां नाधिकारो दीक्षादाने महेश्वरि ।  
  
इति । भैरवीतन्त्रे-  
  
तपस्वी सत्यवादी च गृहस्थः स्वस्थमानसः ।  
दीक्षायां न गुरुत्वेन यतीन्वैखानसान् प्रिये ॥ २-१ ॥  
  
प्। २२)  
  
वृणुयाद्भोगमोक्षार्थी गृहस्थो वर्णिनं तथा ।  
  
इति । गुरुशिष्यपरीक्षा तु कुलार्णवे-  
  
ज्ञानेन कृपयावापि गुरुः शिष्यं परीक्षयेत् ।  
संवत्सरं तदर्धं वा तदर्धं वापि यत्नतः ॥ २-१ ॥  
  
उत्तमानधमे कार्ये नीचानुत्तमकर्मणि ।  
प्राणद्रव्यप्रदानाद्यैरादेशैश्च समासमैः ॥ २-२ ॥  
  
तन्मर्मसूचनैर्वाक्यैर्मायाभिः क्रूरचेष्टितैः ।  
पक्षपातैरुदासीनैरनेकैश्च मुहुर्मुहुः ॥ २-३ ॥  
  
आकृष्टस्ताडितश्चापि यो विषादं न याति च ।  
गुरुः कृपां करोतीति मुदा सञ्चिन्तयेत्सदा ॥ २-४ ॥  
  
श्रीगुरोः स्मरणे वापि कीर्तने दर्शनेऽपि वा ।  
वन्दने परिचर्य्यायामाह्वाने प्रेषणे प्रिये ॥ २-५ ॥  
  
आनन्दकम्परोमाञ्चस्वरनेत्रादिविक्रियाः ।  
येषां स्युस्तेऽत्र योग्याः स्युः दीक्षासंस्कारकर्मसु ॥ २-६ ॥  
  
शिष्योऽपि लक्षणैरेतैः कुर्याद् गुरुपरीक्षणम् ।  
आनन्दाद्यैर्जपैः स्तोत्रैर्ध्यानहोमार्चनादिभिः ॥ २-७ ॥  
  
ज्ञानोपदेशसामर्थ्यं मन्त्रसिद्धिमपीश्वरि ।  
बोधकत्वं च विज्ञाय शिष्यो भूयान्न चान्यथा ॥ २-८ ॥  
  
इति । अथ शिष्याणामधममध्यमोत्तमत्वं तत्रैव-  
  
आदिमध्यावसानेषु योग्या भक्तिनिपाततः ।  
अधमाः मध्यमाः श्रेष्ठाः शिष्या अपि प्रकीर्तिताः ॥ २-९ ॥  
  
आदौ भक्तिर्भवेद्देवि दीक्षायां सम्वदन्ति ये ।  
पुनर्विध्वस्तभक्तास्त आदिभक्ताः प्रकीर्तिताः ॥ २-१० ॥  
  
दीक्षासमयसम्प्राप्ता ज्ञानविज्ञानवर्जिताः ।  
भक्त्या प्रध्वस्तजाड्या ये मध्ययोग्याः प्रकीर्तिताः ॥ २-११ ॥  
  
आदौ भक्तिविहीनो यो मध्ये भक्तोऽस्ति वा नवा ।   
अन्ते प्रभूतभक्तश्चप्यन्तयोग्या भवन्ति ते ॥ २-१२ ॥  
  
इति । अथ वर्णविभागेन योग्यताकालविशेषस्तत्र शारदायाम्-  
  
एकाब्देन भेवेद्योग्यो ब्राह्मणस्तद्द्वयान्नृपः ।  
वैश्यो वर्षैस्त्रिभिः शूद्रश्चतुर्भिर्वत्सरैर्गुरौ ॥ २-१ ॥  
  
सुशुश्रूषुः परिग्राह्यो दीक्षायागव्रतादिषु ।   
  
इति । अत्र शूद्राणां मन्त्रेष्वनधिकारः श्रूयते ।  
यथा महाकपिलपञ्चरात्रे-  
  
न वेदप्रणवं त्यक्त्वा मन्त्रो वेदसमुद्भवः ।  
तस्माद् वेदः परो मन्त्रो वेदाङ्गश्चागमः स्मृतः ॥ २-१ ॥  
  
वश्याकर्षादिकं कर्म दृष्टादृष्टफलप्रदम् ।  
वेदेन साध्यते सर्वं ग्रहयज्ञादिभिः कलौ ॥ २-२ ॥  
  
न वेदेन विना यज्ञा न वेदा यज्ञवर्जिताः ।  
तस्माद्वेदः परो मन्त्रो न मन्त्रो वेद उज्झितः ॥ २-३ ॥  
  
न मन्त्रे चाधिकारोऽस्ति शूद्राणां नियमं परम् ।  
मन्त्राभावादमन्त्रेण भाषितं सर्वकर्म हि ॥ २-४ ॥  
  
इति । तथा शातातपसंहितायाम्-  
  
यावन्त्यर्णानि मन्त्राणां शूद्राय प्रतिपादयेत् ।  
तावत्यो ब्रह्महत्याः स्युः स्वयमाह प्रजापतिः ॥ २-१ ॥  
  
इति । कुत्रचिदनिषेधोऽपि श्रूयते भविष्ये-  
  
ब्राह्मणाः क्षत्रिया वैश्याः शूद्रा ये शुचयोऽमलाः ।   
तेषां मन्त्राः प्रदेया वै नतु सङ्कीर्णधर्मिणाम् ॥ २-१ ॥  
  
ब्रह्मक्षत्रविशः शूद्रा अर्चायां शुद्धबुद्धयः ।  
गुरुदेवद्विजार्चासु रताः स्युरधिकारिणः ॥ २-२ ॥  
  
इति योगिनीतन्त्रवचनात् ॥   
  
वैदिको मिश्रिको वापि विप्रादीनां विधीयते ।  
तान्त्रिको विप्रभक्तस्य शूद्रस्यापि प्रकीर्तितः ॥ २-१ ॥  
  
स्वागमोक्तेन विधिना शूद्रैश्चापि प्रपूजनम् ।  
कर्तव्यं श्रद्ध्या विष्णोश्चिन्तयित्वा पतिं हृदि ॥ २-२ ॥  
  
स्त्रीणामप्यधिकारोऽस्ति विष्णोराराधनादिषु ।  
पतिप्रियरतानां च श्रुतिरेषा सनातनी ॥ २-३ ॥  
  
इति पद्मपुराणात् । पतिप्रियेति सधवापरम् ।  
चिन्तयित्वेति मृतभर्तृकापरमिति ज्ञेयम् । तथाचोक्तं तन्त्रराजे-  
  
द्विजातीनां तु संस्कारं वेदोक्तं समुदाहृतम् ।  
तेषां च तत्र तत्रापि विद्यया विधिमाचरेत् ॥ २-१ ॥  
  
प्। २३)  
  
सविद्यास्मरणं कुर्यात्क्रियां सर्वत्र चोदिताम् ।  
तेन तन्मयतासिद्धिः सर्वत्र भवति ध्रुवम् ॥ २-२ ॥  
  
अन्येषामपि वर्णानां विद्यया समुपाचरेत् ।  
  
इति । भविष्योत्तरे-  
  
या स्त्री भर्ता वियुक्ता च शुभा स्वातन्त्र्यसंयुता ।  
सा च मन्त्राणि गृह्णातु समर्त्री तद (व ? नु)ज्ञया ॥ २-१ ॥  
  
विना स्वधर्मं यत्किञ्चिद्देवताराधनादिकम् ।  
परिभ्रश्येत तद्यस्मात्क्षणात् सैकतहर्म्यवत् ॥ २-२ ॥  
  
इति कुलार्णवे-  
  
विधवायाः सुतादेशात्कन्यायाः पितुराज्ञया ।  
नाधिकारः स्वतो नार्या भार्याया भर्तुराज्ञया ॥ २-१ ॥  
  
स्त्रीशूद्राणामयं मन्त्रो नमोन्तश्च शुभावहः ।  
एतज्ज्ञात्वा महासेन चण्डालानपि दीक्षयेत् ॥ २-२ ॥  
  
इति रुद्रयामलात् । अयं प्रासादमन्त्रः । तथा च-  
  
शुचिव्रततमाः शूद्रा धार्मिका द्विजसेवकाः ।  
स्त्रियः पतिव्रताश्चान्ये प्रतिलोमानुलोमजाः ॥ २-१ ॥  
  
लोकाश्चण्डालपर्यन्ताः सर्वेऽप्यत्राधिकारिणः ।  
स्वजातिधर्मनिरताः भक्ताः सर्वेश्वरस्य च ॥ २-२ ॥  
  
उपदेशमशेषाणां तत्तज्जात्यनुसारतः ।  
न वैदिकं जपेच्छूद्रः स्त्रियश्चैव कदाचन ॥ २-३ ॥  
  
नमोऽन्तं शिवमन्त्रं वा वैष्णवं चोच्यते बुधैः ।   
  
इति । याज्ञवल्क्योऽपि-  
  
स्वाहाप्रणवसंयुक्तं मन्त्रं शूद्रे ददद् द्विजः ।  
शूद्रो निरयगामी स्याद्विप्रः शूद्रत्वमाप्नुयात् ॥ २-१ ॥  
  
इति यामले-  
  
एकद्वित्रिचतुष्पञ्चवर्षाण्यालोच्य योग्यताम् ।  
भक्तियुक्तगुणांश्चापि क्रमाद्वर्णे ससङ्करे ॥ २-१ ॥  
  
इति । अथ मन्त्राणां ब्रह्मक्षत्रादिभेदः कुलार्णवे-  
  
ब्राह्मणः क्षत्रियो वैश्यः शूद्रो भवति वै मनुः ।  
अनुलोमेन देयः स्यात्प्रतिलोमेन वै क्वचित् ॥ २-१ ॥  
  
इति वामकेश्वरे-  
  
ब्राह्मणः क्षत्रिया वैश्याः शूद्राः पौरस्त्यजातयः ।  
चतुर्विधास्ते मनवः क्रमाद्वर्णे ससङ्करे ॥ २-१ ॥  
  
इति । सौत्रामणीतन्त्रे-  
  
मायाबीजं ब्राह्मणः स्याच्छ्रीबीजं क्षत्रियः स्मृतः ।  
कामबीजं भवेद् वैश्यो वाग्भवं शूद्र ईरितः ॥ २-१ ॥  
  
चतुर्बीजपरित्यक्तो मन्त्रः पौरस्त्यसञ्ज्ञकः ।  
चतुर्बीजं ब्राह्मणानां क्षत्रियाणां त्रिबीजकम् ॥ २-२ ॥  
  
बीजद्वयं तु वैश्यानां शूद्राणां त्वेकबीजकम् ।  
  
इति । कुलमूलावतारे - श्रीदेव्युवाच   
  
शाक्तशाम्भवसौराणां गाणेशे वैष्णवेषु च ।  
ब्रह्मक्षत्रियवर्णानां सङ्कराणां विशेषतः ॥ २-१ ॥  
  
प्रवृत्तिं श्रोतुमिच्छामि साधकानां हिताय च ।  
येषु येषु च ये मन्त्रास्तद्भोदं ब्रूहि शङ्कर ॥ २-२ ॥  
  
ईश्वर उवाच   
  
उमामहेश्वरं चैव दक्षिणामूर्त्यघोरकम् ।  
हयग्रीवं च वाराहमष्टाक्षरमतः परम् ॥ २-३ ॥  
  
प्रणवाद्यं वासुदेवं लक्ष्मीनारायणं तथा ।  
वर्णत्रये तु दातव्यं नान्यवर्णे कदाचन ॥ २-४ ॥  
  
पाशुपतं नारसिंहं तथा चैव सुदर्शनम् ।  
वर्णद्वये च दातव्यं नान्ययोश्चैव कर्हिचित् ॥ २-५ ॥  
  
अग्निमन्त्राश्च ये केचित्सूर्यमन्त्राश्च ये तथा ।  
तारादिघृणिमन्त्राश्च दातव्याश्च त्रिवर्णके ॥ २-६ ॥  
  
आनुष्टुभं शक्तिमन्त्रास्तथा विन्ध्यनिवासिनी ।  
नीलसारस्वतं चापि दातव्याश्चादिवर्णके ॥ २-७ ॥  
  
मातङ्गीत्युग्रतारा च कालिका श्यामला तथा ।  
छिन्नमस्ता च बाला च दातव्या सर्ववर्णके ॥ २-८ ॥  
  
तारादिस्तु गणेशश्च हरिद्रासञ्ज्ञकस्तथा ।  
त्रिवर्णेष्वेव दातव्यः कथितः सर्वसिद्धिदः ॥ २-९ ॥  
  
प्। २४)  
  
त्रिपुराया (ञ्च ? श्च) ये मन्त्रा ये मन्त्रा वटुकादयः ।  
सर्ववर्णेषु दातव्याः पुरन्ध्रीणां विशेषतः ॥ २-१० ॥  
  
मायां लक्ष्मीं च प्रणवं वाग्भवं चान्यबीजकम् ।  
एतद्वीजेन संयुक्तं दातव्यं चादिवर्णके ॥ २-११ ॥  
  
मायां लक्ष्मीं वाग्भवं च दातव्यं क्षत्रियेष्वपि ।  
लक्ष्मी च वाग्भवं चैव कथितं वैश्यवर्णके ॥ २-१२ ॥  
  
वाग्भवं चान्यबीजं च शूद्राणां समुदीरितम् ।  
हृदादि हुम्फट्कारादि सङ्कराणां प्रशस्यते ॥ २-१३ ॥  
  
इति । कुलप्रकाशतन्त्रे-  
  
उत्पन्न मनवः सर्वे पञ्चाशद्वर्णभेदतः ।  
द्विविधास्ते च सम्प्रोक्ता मन्त्रविद्याविभागतः ॥ २-१ ॥  
  
स्त्रीमन्त्रा वह्निजायान्ता हृदयान्ता नपुंसकाः ।  
शेषाः पुमांस इत्युक्ताः स्त्रीमन्त्राश्चापि शान्तिके ॥ २-२ ॥  
  
नपुंसकाः स्मृता मन्त्रा विद्वेषे चाभिचारके ।  
पुमांसः स्युः स्मृताः सर्वे वश्योच्चाटनकर्मसु ॥ २-३ ॥  
  
अग्नीषोमस्वरूपाः स्युर्मनवः सर्व एव हि ।  
रेफौङ्कारवियत्प्राया आग्नेयाः क्रूरकर्मणि ॥ २-४ ॥  
  
सौम्याश्चन्द्रसुधाप्रायाः सौम्यकर्मणि ते स्मृताः ।  
  
इति । नारायणीयेऽपि-  
  
तारान्त्याग्निवियत्प्रायो मन्त्र आग्नेय इष्यते ।  
शिष्टः सौम्यः प्रशस्येते कर्मणोः क्रूरसौम्ययोः ॥ २-१ ॥  
  
आग्नेयमन्त्रः सौम्यः स्यात्प्रायशोऽन्ते नमोन्वितः ।  
सौम्यमन्त्रस्तथा ज्ञेयः फट्कारेणान्वितस्ततः ॥ २-२ ॥  
  
पिङ्गलायां गते वायौ प्रबुद्धा ह्यग्निरूपिणः ।  
इडां गते तु पवने बुध्यन्ते सोमरूपिणः ॥ २-३ ॥  
  
पिङ्गलेडागते वायौ प्रबुद्धाः सर्व एव हि ।  
प्रबुद्धाः मनवः सर्वे साधकानां फलन्त्युमे ॥ २-४ ॥  
  
इति वृहन्नारायणीयेऽपि-  
  
सुप्तः प्रबुद्धमात्रो वा मन्त्रः सिद्धिं न यच्छति ।  
स्वापकालो वामवहो जागरो दक्षिणावहः ॥ २-१ ॥  
  
आग्नेयस्य मनोः सौम्यमन्त्रस्यैतद्विपर्ययः ।  
प्रबोधकालं जानीयादुभयोरुभयावहः ॥ २-२ ॥  
  
स्वाप काले तु तु मन्त्रस्य जपोऽनर्थफलप्रदः ।  
  
इति । शिवयामले-  
  
सम्पुटीकृत्य यत्नेन लान्तानाद्यान् सविन्दुकान् ।  
पुनश्च सविसर्गास्तान् क्षकारं केवलं पठेत् ॥ २-१ ॥  
  
एवं जप्तोपदिदृश्चेत्प्रबुद्धः शीघ्रसिद्धिदः । इति   
  
अथ कालीमते प्रौक्तं मन्त्राणां दोषसञ्चयम् ।   
तत्र तत्परिहारं च वाह्याभ्यन्तरभेदतः ॥ २-१ ॥  
  
वक्ष्यामि तत्तत्तन्त्रोक्तं साधकानां हिताय च ।  
  
इति । तत्र शारदायाम्-  
  
छिन्नादिदुष्टमन्त्रास्ते पालयन्ति न साधकम् ।  
छिन्नो रुद्धः शक्तिहीनः पराङ्मुख इतीरितः ॥ २-१ ॥  
  
वधिरो नेत्रहीनश्च कीलितः स्तम्भितस्तथा ।  
दग्धस्त्रस्तश्च भीतश्च मलिनश्च तिरस्कृतः ॥ २-२ ॥  
  
भेदितश्च सुषुप्तश्च मदोन्मत्त उदाहृतः ।  
मूर्च्छितो हृतवीर्यश्च हीनः प्रध्वस्तबालकौ ॥ २-३ ॥  
  
कुमारस्तु युवा प्रौढो वृद्धो निस्त्रिंशकस्तथा ।  
निर्वीजः सिद्धिहीनश्च म(न्त्रक्रूर?न्दः कूट)स्तथा पुनः ॥ २-४ ॥  
  
निरंशकः सत्त्वहीनः केकरो बीजहीनकः ।  
धूमितालिङ्गितौ स्यातां मोहितश्च क्षुधार्तकः ॥ २-५ ॥  
  
अतिदृप्तोऽङ्गहीनश्चाप्यतिक्रुद्धः समीरितः ।  
अतिक्रूरश्च सव्रीडः शान्तमानस एव च ॥ २-६ ॥  
  
स्थानभ्रष्टश्च विकलश्चातिवृद्धः प्रकीर्तितः ।  
निस्नेहः पीडितश्चापि वक्ष्याम्येषां च लक्षणम् ॥ २-७ ॥  
  
इति । अथैतेषां दोषाणां लक्षणानि तत्रैव-  
  
मनोर्यस्यादिमध्यान्तेष्वानिलं बीजमुच्यते ।  
संयुक्तं वा वियुक्तं वा स्वराक्रान्तं त्रिधा पुनः ॥ २-८ ॥  
  
चतुर्धा पञ्चधा वाथ स मन्त्रश्छिन्नसञ्ज्ञकः ।  
आदिमध्यावसानेषु भूबीजद्वन्द्वलाञ्छितम् ॥ २-९ ॥  
  
प्। २५)  
  
रुद्धमन्त्रः स विज्ञेयो भुक्तिमुक्तिविवर्जितः ।  
मायात्रितत्त्वश्रीबीजरावहीनस्तु यो मनुः ॥ २-१० ॥  
  
शक्तिहीनस्तु कथितो यस्य मध्ये न विद्यते ।   
कामबीजं मुखे माया शिरस्यङ्कुशमेव च ॥ २-११ ॥  
  
असौ पराङ्मुखः प्रोक्ता हकारो विन्दुसंयुतः ।  
आद्यन्तमध्येष्विन्दुर्वा न भवेद्वधिरः स्मृतः ॥ २-१२ ॥  
  
पञ्चवर्णो मनुर्य (ः) स्याद्रेफार्केन्दुविवर्जितः ।  
नेत्रहीनः स विज्ञेयो दुःखशोकामयप्रदः ॥ २-१३ ॥  
  
आदिमध्यावसानेषु हंसः प्रासादवाग्भवौ ।  
हकारो बिन्दुमाञ्जीवोरावश्चापि चतुष्कलः ॥ २-१४ ॥  
  
माया नमामि च पदं नास्ति यस्मिन् स कीलितः ।  
एकं मध्ये द्वयं मूर्ध्नि यस्मिन्नस्त्रपुरन्दरौ ॥ २-१५ ॥  
  
विद्येते स तु मन्त्रः स्यात्स्तम्भितः सिद्धिरोधनः ।  
वह्निर्वायुसमायुक्तो यस्य मन्त्रस्य मूर्धनि ॥ २-१६ ॥  
  
सप्तधा दृश्यते तं तु दग्धं मन्येतमन्त्रवित् ।  
अस्त्रं द्वाभ्यां त्रिभिः षडभिरष्टाभिर्दृश्यतेऽक्षरैः ॥ २-१७ ॥  
  
त्रस्तः सोऽभिहितो यस्य मुखे न प्रणवः स्थितः ।  
शिवो वा शक्तिरथवा भीताख्यः स प्रकीर्तितः ॥ २-१८ ॥  
  
आदिमध्यावसानेषु भवेन्मार्णचतुष्टयम् ।  
यस्य मन्त्रस्य मलिनो मन्त्रवित्तं विवर्जयेत् ॥ २-१९ ॥  
  
यस्य मध्ये दकारो वा क्रोधो वा मूर्धनि द्विधा ।  
अस्त्रं तिष्ठति मन्त्रस्य स तिरस्कृत ईरितः ॥ २-२० ॥  
  
ओन्द्वयं प्रमुखे शीर्षे वषडस्त्रं च मध्यतः ।  
यस्यासौ भेदितो मन्त्रस्त्याज्यः सिद्धिषु सूरिभिः ॥ २-२१ ॥  
  
त्रिवर्णो हंसहीनो यः सुषुप्तः स उदाहृतः ।  
मन्त्रो वाप्यथवा विद्या सप्ताधिकदशाक्षरा ॥ २-२२ ॥  
  
फट्कारपञ्चकादिर्यो मन्दोन्मत्त उदाहृतः ।  
तद्वदस्त्रं स्थितं मध्ये यस्य मन्त्रः स मूर्छितः ॥ २-२३ ॥  
  
विरामस्थानगं यस्य हृतवीर्यः स कथ्यते ।  
आदौ मध्ये तथा मूर्ध्नि चतुरस्त्रयुतो मनुः ॥ २-२४ ॥  
  
ज्ञातव्यो हीन इत्येष यः स्यादष्टादशाक्षरः ।  
एकोनविंशत्यर्णो वा यो मन्त्रस्तारसंयुतः ॥ २-२५ ॥  
  
हृल्लेखाङ्कुशबीजाढ्यस्तं प्रध्वस्त्रं प्रचक्षते ।  
सप्तवर्णो मनुर्बालः कुमारोऽष्टाक्षरः स्मृतः ॥ २-२६ ॥  
  
षोडशार्णो युवा प्रौढश्चत्वारिंशल्लिपिर्मनुः ।  
त्रिंशद्वर्णश्चतुःषष्टिवर्णो मन्त्रः शताक्षरः ॥ २-२७ ॥  
  
चतुःशताक्षरश्चापि वृद्ध इत्यभिधीयते ।  
नवाक्षरो ध्रुवयुतो मनुर्निस्त्रिंश ईरितः ॥ २-२८ ॥  
  
यस्यावसाने हृदयं शिरोमन्त्रस्तु मध्यतः ।  
शिखा वर्म च न स्यातां वौषट् फट्कार एव च ॥ २-२९ ॥  
  
शिवशक्त्यर्णहीनो वा स निर्बीज इतीरितः ।  
एषुस्थानेषु फट्कारः षोढा यस्मिन् प्रदृश्यते ॥ २-३० ॥  
  
स मन्तः सिद्धिहीनः स्यान्मन्दः पङ्क्त्यक्षरो मनुः ।  
कूट एकाक्षरो मन्त्रः स एवोक्तो निरंशकः ॥ २-३१ ॥  
  
द्विवर्णः सत्त्वहीनः स्याच्चतुर्वर्णस्तु केकरः ।  
षडक्षरो बीजहीनस्त्वर्धसप्ताक्षरो मनुः ॥ २-३२ ॥  
  
सार्धद्वादशवर्णो वा धूमितः स तु निन्दितः ।  
सार्धबीजत्रयस्तद्वदेकविंशतिवर्णकः ॥ २-३३ ॥  
  
विंशत्यर्णस्त्रिंशद्वर्णो यः स्यादालिङ्गितस्तु सः ।  
द्वाविंशत्यक्षरो मन्त्रा मोहितः परिकीर्तितः ॥ २-३४ ॥  
  
चतुर्विंशतिवर्णो यः सप्तविंशतिवर्णकः ।  
क्षुधार्तः स तु विज्ञेयश्चतुर्विंशतिवर्णकः ॥ २-३५ ॥  
  
एकादशाक्षरो वापि पञ्चविंशतिवर्णकः ।  
त्रयोविंशतिवर्णो वा मन्त्रो दृप्त उदाहृतः ॥ २-३६ ॥  
  
षड्विंशत्यक्षरो मन्त्रः षट्त्रिंशद्वर्णकस्तथा ।  
त्रिंशदेकोनवर्णो वाप्यङ्गहीनोऽभिधीयते ॥ २-३७ ॥  
  
अष्टाविंशत्यक्षरो य एकत्रिंशदथापि वा ।  
अतिक्रुद्धः स कथितो निन्दितः सर्वकर्मसु ॥ २-३८ ॥  
  
त्रिशदक्षरको मन्त्रस्त्रयस्त्रिंशदथापि वा ।  
अतिक्रूरः स गदितो निन्दितः सर्वकर्मसु ॥ २-३९ ॥  
  
चत्वारिंशतमारभ्य त्रिषष्टिर्यावदक्षरम् ।  
तावत्सङ्ख्या निगदिता मन्त्राः सव्रीडसञ्ज्ञकाः ॥ २-४० ॥  
  
पञ्चषष्ट्यक्षरा ये स्युर्मन्त्रास्ते शान्तमानसाः ।  
एकोनशतपर्यन्तं पञ्चषष्ट्यक्षरादितः ॥ २-४१ ॥  
  
ये मन्त्रास्ते निगदिताः स्थानभ्रष्टाह्वया बुधैः ।  
त्रयोदशाक्षरा ये स्युर्मन्त्राः पञ्चदशाक्षराः ॥ २-४२ ॥  
  
विकलास्तेऽभिधीयन्ते शतं सार्धशतं तथा ।  
शतद्वयं द्विनवतिरेकहीनाथवापि सा ॥ २-४३ ॥  
  
शतत्रयं वा यत्सङ्ख्यानिस्नेहास्ते समीरिताः ।  
चतुःशतान्यथारभ्य यावद्वर्णसहस्रकम् ॥ २-४४ ॥  
  
प्। २६)  
  
अतिवृद्धः प्रयोगेषु परित्याज्यः सदा बुधैः ।  
सहस्रार्णाधिका मन्त्रा दण्डकाः पीडिताह्वयाः ॥ २-४५ ॥  
  
द्विसहस्राक्षरा मन्त्राः खण्डशः शतधा कृताः ।  
ज्ञातव्यास्तोत्ररूपास्ते मन्त्रा एते यथा स्थिताः ॥ २-४६ ॥  
  
तथा विद्याश्च बोद्धव्या मन्त्रिभिः काम्यकर्मसु ।  
दोषानिमानविज्ञाय यो मन्त्रं भजते जडः ॥ २-४७ ॥  
  
सिद्धिर्नजायते तस्य कल्पकोटिशतैरपि ।  
  
इति । अथैतेषां श्लोकानां श्रीमदाराध्यमुखादवगतोऽर्थो लिख्यते : तत्र मनोरिति   
- आदिमध्यान्तेष्विति समुक्तयः । अनिलं यकारबीजं मायाबीजमिति सम्प्रदायः ।   
मायाबीजस्य नामानि मालिनी शिववल्लरी । वातावर्तिफला वाणीबीजं शक्तिश्च   
कुण्डली इति शैवागमोक्तेः । वायुबीजं संयुक्तमक्षरान्तरयुक्तं वियुक्तं   
तद्रहितं मायाबीजं तु दीर्घस्वराक्रान्तम् । उक्तं च लक्षसागरे :   
आदिमध्यावसानेषु यस्य मन्त्रस्य दृश्यते । चतुर्धा पञ्चधा द्वेधा चैकवीरं   
स्वरान्वितम् । वायुबीजमसौ मन्त्रो भेदितः परिकीर्तितः इति वायुबीजं यकार   
एकवीरः ह्रः स्वराक्रान्तो दीर्घस्वरयुक्तः ह्राꣳ ह्रीं ह्रूं ह्रैं ह्रौं ह्रः इति ।   
तदुदाहरणं तु अघोरेभ्योऽथ ह्राꣳ घोरेभ्यो ह्रीं घोरघोरतरेभ्यो ह्रूं   
सर्वतः सर्वशर्वेभ्यो ह्रैं नमस्ते रुद्ररूपेभ्यः ह्रौम् इति ।   
आदिमध्यावसानेष्विति : भूबीजं लकारः । अत्र तु स्थानत्रयेऽपि प्रतिस्थानं   
लकारद्वयमित्युक्तं तत्रान्तरदर्शनादाद्यन्तयोर्द्वयं मध्ये त्रयमिति ज्ञेयम् ।   
तदुक्तं लक्षसागरे : द्विधा पूर्वे त्रिधा मध्ये द्विधान्ते च पुनः प्रिये ।   
वज्रियुक्तस्तु यो मन्त्रः स निरुद्ध (ः) प्रकीर्तितः इति ॥ वज्री लकारः । पिङ्गलामते :   
आदौ द्विधा त्रिधा मध्ये पुनश्चान्ते द्विधा भवेत् । इन्द्रबीजमसौ मन्त्रो रुद्ध   
इत्यभिधीयते इति । मायेति माया भुवनेश्वरीबीजं त्रितत्त्वं प्रणवो हुङ्कारो वा   
रावः फ्रेङ्कारः एकत्रेति सर्वे नापेक्षिताः ।   
  
मायाबीजं न यत्रास्ति त्रितत्त्वं रावमेव च ।   
श्रीगृहं वापि मन्त्रोऽसौ शक्तिहीनः प्रकीर्तितः ॥  
  
इति तन्त्रान्तरवचनात् ।  
  
मायाबीजं त्रितत्त्वं वा श्रीगृहं यत्र नास्ति चेत् ।  
शक्तिहीन इति ख्यातः सामर्थ्ये हन्ति मन्त्रिणः" ॥  
  
इति पिङ्गलामताच्च ॥ यस्येति - मुखे आदौ शिरस्यान्ते । चकारः समुच्चये । उक्तं च   
लक्षसागरे -   
  
यस्य कामकलाबीजं मध्यस्थाने न विद्यते ।   
आदौ मायाङ्कुशश्चान्ते विज्ञेयोऽसौ पराम्मुखः ॥  
  
इति । पिङ्गलामतेऽपि-  
  
कामबीजं न यन्मध्ये मायादावन्तिमोऽङ्कुशः ।  
पराम्मुख इति प्रोक्तो गर्हितः सर्वकर्मसु ॥  
  
इति । हकार इति - इन्दुः सकारः बिन्दुयुक्तत्वमस्यापि आद्यन्तमध्येष्विति स्थानत्रयेऽपि   
नापेक्षितः । उक्तं च लक्षसागरे :   
  
शून्यबिन्दुसमायुक्तमाद्यन्ते चापि मध्यतः ।   
न भवेज्जीवबीजं वा यस्यासौ बधिरः स्मृतः ॥  
  
इति । पञ्चवर्ण इति - अर्को हकारः इ (न्द्रः ? न्दुः) सकारः वह्न्यर्केन्दूनां   
देवतानेत्रत्वेन मन्त्राणामपि नेत्रत्वात् । पिङ्गलामते :   
  
पञ्चाक्षरस्तु यो मन्त्रः पावकेन्द्वर्कवर्जितः ।   
नेत्रहीन इति ज्ञेयो दुःखशोकभयावहः ॥  
  
इति । आदीति - हंसः स्वरूपं प्रासादो हौं वाग्भवः ऐं जीवः सकारः । स   
कीदृशो हकारोबिन्दुमान् हकारौकारबिन्दुभिर्युक्त इत्यर्थः । तेन च स्हौम् इति बीजम् ।   
तथा च पिङ्गलामते :   
  
अष्टमस्वरसंयुक्तो जीवारूढः सबिन्दुकः ।  
यस्यात्मा दृश्यते नैव किं वा एव चतुष्फलः ॥  
  
प्रासादो वाग्भवो हंसं माया वा यत्र दृश्यते ।  
आदिमध्यान्तदेशेषु कीलितं तत्प्रचक्षते ॥  
  
इति । आत्मा हकारः अष्टमस्वरः ओकारस्याष्टमस्वरत्वं ह्रस्वदीर्घयोरेकत्वात्   
यथा अकडमचक्रे । रावः फ्रें चतुष्कलः हूम् । एकमिति-मूर्ध्नि अन्ते । अत्र   
यथाश्रुतोऽर्थो न भवति किन्तु मध्ये एको लकारोऽन्ते लद्वयम् । यद्वा मध्ये एकः   
फट्कारः, अन्ते द्विस्त्रिर्वा यत्र दृश्यते स स्तम्भित इत्यर्थः । तथा च पिङ्गलामते :   
  
प्। २७)  
  
शकृन्मध्ये द्विधा प्रान्ते शक्तिबीजं भवेद्यदि ।   
स्तम्भितं तं वदन्तीत्थं मन्त्रं मन्त्रविदो बुधाः   
  
इति । अन्यत्रापि-  
  
द्विधा त्रिधा वा षोढा वा मन्त्रान्ते यत्र दृश्यते ।  
महास्त्रं स्तम्भितो मन्त्रः श्रीशिवेन प्रकीर्तितः   
  
इति । अत्र मूलश्लोकादेव मध्येऽपीति ज्ञेयः । वह्निरिति - वह्नि रेफः वायुर्यकारः   
तद्युक्तः मूर्धनि आदौ । उक्तं च पिङ्गलामते :    
  
आदिस्थैः सप्तभिर्बीजैर्मारुतैः पावकाक्षरम् ।  
दीपितं यत्र तं मन्त्रं मायादग्धं प्रचक्षते ॥  
  
इति । अस्त्रमिति - उक्तसङ्ख्याक्षरैरन्तरितः फट्कारो दृश्यत् इत्यर्थः ॥ यस्येति - मुखे   
आदौ शिवो हकारः शक्तिः सकारः । एतादृशदोषयुक्तस्य मातृकाहीन इति   
नामान्तरं वदन्ति । तथा च पिङ्गलामतेः   
  
शिवः शक्तिस्तथौङ्कारो यस्यादौ नास्ति तं मनुम् ।  
वदन्ति मातृकाहीनं हीनसिद्धिप्रदायकम् ॥  
  
इति । आदीति - स्थानत्रयेऽपि मिलित्वा मकारचतुष्कं यत्र दृश्यते इत्यर्थः ।  
  
आदिमध्यान्तदेशे च चतुर्द्धा यत्र दृश्यते ।   
मार्णो मन्त्रो महेशेन मलिनः स इतीरितः ॥  
  
इति तन्त्रान्तरवचनात् । लक्षसागरेऽपि-  
  
आदौ मध्ये च शिखरे त्रिधा यत्र तु दृश्यते ।   
मकारो मलिनं विद्यात्तं मन्त्रं मन्त्रवित्सदा ॥  
  
इति । एतयोर्विकल्पः । यस्येति - क्रोधो हुꣳबीजं मूर्धनि अन्ते क्रोधदकारयोर्विकल्पः ।   
मूर्धनि द्विधास्त्रमित्यन्वयः । मध्ये दकारहुꣳकारयोरेकमन्ते   
फट्द्वयमित्यर्थः । तथा च पिङ्गलामते :   
  
दकारः क्रोधबीजं वा यस्य मध्ये व्यवस्थितम् ।   
फट्द्वयं च स्थितं प्रान्ते यस्यार्णः स तिरस्कृतः ॥  
  
इति । अन्यत्रापि-  
  
यस्य मध्ये दकारश्च क्रोधबीजं हृदि स्थितम् ।   
द्विधा चान्ते च फट्कारः स्याद्यस्य स तिरस्कृतः ॥  
  
इति । चकारो विकल्पार्थकः ॥ ओमितिः प्रमुखे आदौ ओङ्कारः शीर्षेऽन्ते वषट्   
मध्येऽस्त्रमिति चक्राराद् द्वयमित्यत्रापि सम्बध्यते । तथा च पिङ्गलामते :   
  
अस्त्रमन्त्रद्वयं मध्ये वषडन्ते तथादितः ।   
अ उमाः स्युरसौ मन्त्रो भेदितः परिकीर्तितः ॥  
  
इति । अस्त्रं ह्रः अ उमाः ओङ्करः ॥ त्रिवर्णम् इति त्रिवर्ण एव हंस इति वर्णद्वयरहितः   
। तथा च भैरवीतन्त्रे ।   
  
वर्णत्रयात्मको मन्त्रो यस्तु हंसविवर्जितः ।  
सुषुप्तः स तु विज्ञेयः सर्वसिद्धिफलापहः ॥  
  
इति । सप्त च अधिकं च दश अक्षराणि यस्य सः अष्टादशाक्षरस्येत्यर्थः ॥   
फट्कारेति - फट्कारपञ्चकमादौ यस्मिन्निति । उक्तं च लक्षसागरे ।  
  
विद्या वा यदि वा मन्त्रो यद्यष्टादशवर्णकः ।   
पञ्चफट्कारपूर्वः स्यान्मदोन्मत्तः उच्यते ॥  
  
इति पिङ्गलामतेऽपि-  
  
विद्या वा मन्त्रराजो वा यः स्यात्सप्तदशाधिकः ।   
फट्कारपञ्चपूर्वश्चेदुन्मत्तः स प्रकीर्तितः ॥  
  
इति । अत्र विशेषणद्वयविशिष्ट एव दुष्टः ॥ तद्वदिति विरामे (ति) च विरामस्थानगं   
मन्त्रान्तर्गतम् । पञ्चेत्युभयत्र । उक्तं च पिङ्गलामते ।  
  
अस्त्रमन्त्रो भवेद्यस्य मध्ये प्रान्ते च शम्भुना ।   
हीनवीर्य इति ख्यातः स मन्त्रो नैव सिद्धिदः ॥  
  
इति । आदाविति - स्थानत्रये मिलित्वास्त्रचतुष्टयमित्यर्थः । अष्टादशाक्षर इत्यनुवर्तते ।   
तन्त्रान्तरेऽपि एतादृशो मन्त्रो भीत इति नाम्ना उक्तः । यथा ।  
  
आदावन्ते तथा मध्ये चतुर्द्धास्त्रेण संयुतम् ।   
अष्टादशाक्षरं मन्त्रं भीतं तं भैरवोऽब्रवीत् ॥  
  
इति । यः स्यादिति - तारः प्रणवः केचित् तारः फ्रेम् इति वदन्ति तत्र ग्रन्थान्तरविरोधात् ।   
तथा च भैरवीतन्त्रे ।  
  
प्। २८)  
  
एकोनविंशत्यर्णो यो यो मन्त्रः प्रणवान्वितः ।  
महामायाङ्कुशैर्युक्तस्तं प्रध्वस्तं वदन्ति ह ॥  
  
इति । पिङ्गलामतेऽपि - यदि सोऽष्टादशाक्षरः ।   
  
विंशत्येकोनवर्णश्च मायौङ्काराङ्कुशान्वितः ।   
प्रध्वस्त इत्यसौ मन्त्रः शम्भुदेवेन कीर्तितः ॥  
  
इति । अत्र विशेषणद्वयम् ॥ सप्तवर्ण इति - चत्वारिंशल्लिपिश्चत्वारिंशद्वर्णः ।   
भैरवीतन्त्रे-  
  
सप्ताक्षरो भवेद्बालः कुमारश्चाष्टवर्णकः ।  
चत्वारिंशाक्षरः प्रौढस्तरुणः षोडशाक्षरः ॥  
  
इति । त्रिंशद्वर्ण इति - चतुःशताक्षरः चतुरधिकशताक्षरः । उक्तं च   
भैरवीतन्त्रे-  
  
त्रिंशद्वर्णं शतार्णं वा चतुःषष्ठ्यक्षरं तथा ।   
चतुरूर्ध्वशतार्णं वा वृद्ध इत्यभिधीयते ॥  
  
इति । नवाक्षर इति ध्रुवयुतः प्रणवयुक्तो नवाक्षरो निस्त्रिंश इत्यर्थः ।   
नवाक्षरोऽथ निस्त्रिंशो ध्रुवयुक्तोऽथ मृत्युदः इति भैरवीतन्त्रवचनात् ॥ यस्येति-  
हृदयं नमः शिरोमन्त्रः स्वाहाकारः एतद् द्वयमन्ते यस्य नास्ति शिखा वषट्   
वर्म हुङ्कार एतत् द्वयं च वौषट् फट्कारो वा शिवो हकारः शक्त्यर्णः सकारः   
एतद् द्वयं वा मध्ये नास्ति स निर्जीव इत्यर्थः । तदुक्तं भैरवीतन्त्रे ।  
  
हृच्छिरोऽन्ते शिखा वर्म मध्ये नेत्रास्त्रकेऽथवा । शिवशक्त्यात्मकौ वर्णौ न स्तो   
यस्य स मन्त्रराट् । निर्बीज इति सम्प्रोक्तः सर्वकर्मसु गर्हितः ॥  
  
इति । एष्विति - अत्र पूर्वश्लोके स्थानद्वयस्योक्तत्वादेष्विति बहुवचनप्रयोगः कथमिति   
चेत् सत्यम् । तन्त्रान्तरे निर्बीजलक्षणवचने आदावपि   
तद्दोषप्रतिपादकाक्षरमस्तीत्यभिप्रायेण बहुवचनप्रयोगः कृतो ग्रन्थकर्त्रा ।   
तथा च लक्षसागरे - निर्वीजस्तु समाख्यात आदौ ओङ्कारवर्जितः । इति एषु   
आदिमध्यावसानेषु । अत्रापि स्थानत्रयेऽपि मिलित्वैव फट्कारषट्कं ज्ञेयम् ।   
मन्द इति पङ्क्त्यक्षरो दशाक्षरः । उक्तं च भैरवीतन्त्रे - दशाक्षरो भवेत्   
मन्दः इति ॥ कूट इति - बह्वक्षरात्मकं बीजं कूटः । स बह्वक्षरोऽपि एकाक्षर-  
एवेति ज्ञेयो निरंशकः द्विवर्णः सत्त्वहीनो बलवर्जितः । चतुर्वर्णः केकरः ।   
पिङ्गलामतेऽपि । ध्रुवहीनश्चतुर्बीजैः षड्भिर्वा केकरो मतः । इति विशेष उक्तः ॥   
षडक्षर इति बीजहीन ओङ्कारादिरहितः । अत्रार्धसप्ताक्षरतार्धद्वादशाक्षरता   
वा अन्ते व्यञ्जनयोगेन ज्ञेयं सार्धबीजत्रयत्वं च एते धूमिताः इत्यर्थः ।   
लक्षसागरे ॥  
  
अर्धसप्ताक्षरो मन्त्रः सार्द्धद्वादशवर्णकः ।   
धूमितः स समाख्यातः सार्धवर्णत्रयोऽथवा ॥  
  
इति । एकविंशतीति स्पष्टार्थः ॥ द्वाविंशतीत्यपि स्पष्टार्थ ॥ चतुर्विंशतीति-  
क्षुधार्त - इति स्पष्टार्थः । पुनश्चतुर्विंशतीति दृप्तप्रतिपादकः स्पष्टः ।   
षड्विंशत्यक्षर इत्यपि । त्रिंशदेकोनवर्णो वेति एकोनत्रिंशद्वर्णः   
एकोनत्रिंशद्वर्णश्चाप्यङ्गहीन उदाहृतः । इति ॥ भैरवीतन्त्रात् । लक्षसागरे तु   
अष्टत्रिंशाक्षरश्चेति चतुर्थः प्रकारोऽप्युक्तः । अष्टाविंशत्यक्षर इत्यादि च ॥   
चत्वारिंशतमिति - चत्वारिंशद्वर्णमारभ्य त्रिषष्ट्यक्षरपर्यन्ता मन्त्रा   
एकैकाक्षरवृद्ध्या चतुर्विंशतिविधाः सव्रीडा इति ॥ पञ्चषष्ट्यक्षरा इति स्पष्टः   
। एकोनेति - पञ्चषष्ट्यक्षर आदिर्येषां पञ्चषष्ट्यक्षरादीनि स्थानभ्रष्टा इति ।   
त्रयोदश इति स्पष्टार्थः । शतमिति शतद्वयं द्विनवतिश्चेत एक एव भेदः   
द्विनवत्यधिकं शतद्वयमित्यर्थः । सार्धशतद्वयं द्विनवतिरेकहीना   
एकनवत्यधिकशतद्वयमित्यर्थः । तेन शतसङ्ख्यावर्णा सार्धशतवर्णा   
द्विनवतिशतवर्णा एकनवत्यधिकशतद्वयवर्णाः शतत्रयवर्णाश्चेति पञ्च   
प्रकारा निःस्नेहदोषेषु स्पष्टाः स्युरित्यर्थः । अत्र केचित् शतद्वयं त्वेकः प्रकारः   
द्विनवतिरन्या एकनवतिरपरः इति वदन्ति तदसङ्गतम् ।   
षट्षष्ट्यक्षरमारभ्यैकोनशतवर्णपर्यन्तानां स्थानभ्रष्टा इत्युक्तेः । अत एव   
यत्सङ्ख्या इत्युक्तं येषां मन्त्राणां वर्णसङ्ख्या शताधिका ते निःस्नेहा   
इत्यन्वयः ॥ चतुःशतानीति सुगमः । सहस्रार्णा इति ये दण्डकाः स्तोत्ररूपास्ते   
पीडिताह्वया ज्ञातव्याः ॥ तथेति - यथैते मन्त्रास्तद्दोषास्तथैव विद्या अपि सदोषा   
एव ज्ञेयाः । उक्तं च भैरवीतन्त्रे ।  
  
यथा मन्त्रास्तथा विद्या भेदभिन्नास्ततः परम् ।   
ज्ञातव्या देशिकेन्द्रैस्तु नानातन्त्रेषु भाषिताः ॥   
  
प्। २९)  
  
इति । काम्यकर्मस्वित्युक्तेर्निष्कामानां नैते दोषा मन्त्रजपे बाधका इति भाति ॥   
  
अथोक्तदोषदुष्टानां मन्त्राणां तद्दोषनिरसनोपायः शारदायाम्-  
  
इत्यादिदोषदुष्टांस्तान्मन्त्रानात्मनि योजयेत् ।   
शोधयेद्रुद्धपवनो बद्धया योनिमुद्रया ॥  
  
इति । योनिमुद्रालक्षणं तूक्तं रुद्रयामले भैरवीपटले-  
  
पश्चिमाभिमुखं लिङ्गं योनिस्थं परिकीर्तितम् ।   
हृद्ग्रन्थि ब्रह्मसंस्थानं स्वयम्भूर्वामवाचकः ॥  
  
इतरं चान्तरालस्यं चिद्ग्रन्थिस्थं तथा परम् ।  
महापद्मवनं यत्तद्योगपीठं प्रकीर्तितम् ॥  
  
कदम्बगोलकैवेषद्वक्त्रं ( ? ) तं बिन्दुरूपिणम् ।  
ब्रह्मरूपं तु तत्रैव सुषुम्नाधारमण्डलम् ॥   
  
पृथिव्यादीनि तत्त्वानि मन्त्राणां वाचकानि तु ।  
पूर्णाख्यं वैन्दवं तत्त्वं कोदण्डद्वयमध्यगम् ॥   
  
तदूर्ध्वं नादनाम्ना तु उड्यानं च भवेत्ततः ।  
कामरूपं भवेच्छक्तिः शिवाख्यमकुलं प्रिये ॥   
  
सहस्रारं महापद्मं रक्तकिञ्जल्कशोभितम् ।  
तत्रस्थो लभते सम्यग् वर्षन्तं रक्तबिन्दुकान् ॥   
  
तव व्यावकयोगेन स्वाधारे योजयेन्मनः ।   
गुदमेढ्रान्तरे योनिस्तामाकुञ्चय प्रबन्धयेत् ॥   
  
भ्रमद्योनिगतं ध्यात्वा कामं बन्धूकसन्निभम् ।  
ज्वलत्कालानलप्रख्यं तडित्कोटिसमप्रभम् ॥  
  
तस्योर्ध्वे तु शिखा सूक्ष्मा बिन्दुस्था परमा कला ।  
तया सह तमात्मानमेकीभूतं विचिन्तयेत् ॥   
  
गच्छन्तीं ब्रह्ममार्गेण लिङ्गभेदक्रमेण तु ।  
अमृतं यद्विसर्गस्थं परमानन्दलक्षणम् ॥  
  
रक्तांशु जायते तस्य धारापातप्रवर्षिणीम् ।  
पीत्वा कुलामृतं दिव्यं पुनरेव विशेत् कुलम् ॥  
  
पुनरेवाकुलं गच्छेत् मात्रायोगेन नान्यथा ।   
सा च प्राणःसमाख्याता तन्त्रेऽस्मिन् परमेश्वरि ॥  
  
उद्धातः प्रोच्यतेऽसौ हि प्राणोऽन्तर्विंशते यदा ।  
एवमभ्यस्यतस्तस्य अहन्यहनि निश्चयात् ॥  
  
जरामरणदुःखाद्यैर्मुच्मते भवबन्धनात् ।  
उद्भिज्जादिश्च या सृष्टिरस्यां योनौ प्रवर्तते ॥  
  
पुनः प्रलीयते तस्यां कालाग्न्यादिशिवान्तका ।  
योनिमुद्रासमभ्यासात्तव बन्धः प्रकीर्तितः ॥  
  
इति । अस्यार्थः । तत्र गुरुः सिद्धासनस्थो वामपार्ष्णिता गुडमेढ्रान्तरं   
निष्पीड्य तदुपरि दक्षिणापादाङ्गुल्यग्रयोरन्योन्यसम्मर्दो यथा भवति तथा   
दक्षिणपार्ष्णिना लिङ्गमूलं निष्पीड्य स्थिरकायः समुपविश्य   
गुदमाकुञ्चथापानवायुमुत्थाप्य समवरुद्वप्राणापानयोः सङ्घट्टं   
कुर्वन् एकचितो मूलाधारगतचित्स्वरूपे कुण्डल्यात्मके परमात्मनि   
स्वसाध्यमन्त्रं ज्ञातदोषं सञ्चिन्त्य तन्मन्त्राक्षराण्येकैकशः   
सुषुम्नामार्गेण मूलाधारस्वाधिष्ठानमणिपूरकानाहतविशुद्धामाख्य-  
षट्चक्रभेदनक्रमेण ब्रह्मरन्ध्रं प्रापय्य   
आज्ञाविशुद्धानाहतमणिपूरकस्वाधिष्ठानचक्रभेदक्रमेण मूलाधारं   
प्रापयेदिति तत्तन्मन्त्रमृष्यादिन्यासपूर्वकं यथोक्तभावनयाष्टोत्तरसहस्रं   
जपेदित्यान्तरो मन्त्रसंस्कारः ॥ अथ बाह्यक्रियारूपा मन्त्रदोषनिरासाय   
दशविधसंस्काराः । तत्र शारदायाम् ।   
  
मन्त्राणां दश कथ्यन्ते संस्काराः सिद्धिदायिनः ।  
जननं जीवनं पश्चात्ताडनं बोधनं तथा ॥  
  
अथाभिषेको विमलीकारणाप्यायने पुनः ।  
तर्पणं दीपनं गुप्तिर्दशैता मन्त्रसंस्क्रियाः ॥  
  
मन्त्राणां मातृकामध्यादुद्धारो जननं स्मृतम् ।  
प्रणवान्तरितान् कृत्वा मन्त्रवर्णाञ्जपेत् सुधीः ॥  
  
एतज्जीवनमित्याहुर्मन्त्रतत्त्वविशारदाः ।   
भूर्जे विलिख्य मन्त्रार्णांस्ताडयेच्चन्दनाम्भसा ॥  
  
प्रत्येकं वायुना मन्त्री ताडनं तदुदाहृतम् ।  
विलिख्य मन्त्रं तं मन्त्री प्रसूनैः करवीरजैः ॥  
  
तन्मन्त्राक्षरसङ्ख्यातैर्हन्याद्यान्तेन बोधनम् ।  
स्वतन्त्रोक्तविधानेन मन्त्री मन्तार्णसङ्ख्यया ॥  
  
अश्वत्थपल्लवैर्मन्त्रमभिषिञ्चेद् विशुद्धये ।  
सञ्चिन्त्य मनसा मन्त्रं ज्योतिर्मन्त्रेण निर्दहेत् ॥  
  
मन्त्रे मलत्रयं मन्त्री विमलीकरणं त्विदम् ।  
तारं व्योमाग्निमनुयुक् दण्डी ज्योतिर्मनुर्मतः ॥  
  
कुशोदकेन जप्तेन प्रत्यर्णं प्रोक्षणं मनोः ।   
तेन मन्त्रेण विधिवद् एतदाप्यायनं मतम् ॥  
  
प्। ३०)  
  
मन्त्रेण वारिणा पात्रे तर्पणं तर्पणं स्मृतम् ।  
तारमायारमायोगे मनोर्दीपनमुच्यते ॥  
  
जप्यमानस्य मन्त्रस्य गोपनं त्वप्रकाशनम् ।  
संस्कारा दश सम्प्रोक्ताः सर्वतन्त्रेषु गोपिताः ॥  
  
यान् कृत्वा सम्प्रदायेन मन्त्री वाञ्छितमश्नुते ॥  
  
इति । अथाष्टश्लोकानामयमर्थः । मन्त्राणामिति तत्र क्वचित् श्रीपर्णे चन्दनादिपीठे   
कुङ्कुमादिना वक्ष्यमाणपाञ्चभौतिकचक्रं विलिख्य तत्र   
लिखितक्रमेणाकारादिक्षकारान्तां मातृकां विलिख्य तत्र   
मातृकासरस्वतीमावाह्य सम्पूज्याष्टोत्तरशतं मातृकां जपित्वा   
तन्मध्यात्स्वाभीष्टं मन्त्रं स्वरव्यञ्जनबिन्दुविसर्गसंयोगाक्षराणि   
पृथक्पृथगुद्धृत्यैकीकृत्य स्वगुरूपदेशेन ज्ञातं मन्त्रं जनयेदिति जननम् ॥ २-  
प्रणवेत्यादि - प्रागुद्धृतस्य मन्त्रस्य एकैकमक्षरं प्रणवान्तरितं   
कृत्वाष्टोत्तरशतं जपेत् यथा नमः शिवाये त्यत्र ॐ नꣳ ॐ मꣳः ओम्मित्यादि   
प्रत्यक्षरं योजयित्वा जपेदित्यर्थः इति जीवनम् ॥ भूर्जे इति - भूर्जपत्रे   
कुङ्कुमादिद्रव्यैस्तं मन्त्रं विलिख्य चन्दनमिश्रितजलेन यमिति वायुबीजमुच्चरन्   
प्रत्यक्ष शतवारं ताडयेदिति ताडनम् ॥ विलिख्येति - तत्र प्राग्वत्पीठे मन्त्रं   
विलिख्य तन्मन्त्राक्षरसङ्ख्यातानि करवीरपुष्पाण्यादाय रमिति वह्निबीजमुच्चरन्   
प्रत्यक्षरं तैः पुष्पैः शतवारं हन्यादिति बोधनम् ॥ स्वतन्त्रेति - तत्र प्राग्वत्   
पीठे कुङ्कुमगोरोचनादिभिरष्टदलकमलं कृत्वा तत्कर्णिकां   
कुङ्कुमादिद्रव्यैर्मालतीकलिकाभिस्तन्मन्त्राक्षरसङ्ख्याभिरेकया कलिकया वा   
अमुकमन्त्रमाभिषिञ्चामि नमः इत्यभिषेकं   
सुगन्धिजलेनैकैकपल्लवेनाष्टोत्तरशतवारं कुर्यादित्यभिषेकाः ॥ सञ्चिन्त्येति ।   
तत्र स्वमूलाधारे वह्निमण्डले वक्ष्यमाणज्योतिर्मन्त्रं सञ्चिन्त्य तदूर्ध्वे   
संस्कर्तव्यमन्त्रं विभाव्य ज्योतिर्मन्त्रस्य तेजसा संस्कर्तव्यं   
मन्त्रमाणवकार्ममायीयमलत्रयं सहजागन्तुकमायाख्यं मनसा   
पुनःपुनरेकमेकं निर्दह्य तं मन्त्रं विगतमलत्रयं ध्यायेदिति विमलीकरणम्   
॥ ज्योतिर्मन्त्रमाह । तार इति । तारः प्रणवः व्योम हकारः अग्नी रेफः मनुरौकारः   
दण्डी अनुस्वारः ॥ कुशोदकेनेति । तत्र प्राग्वत्पीठादौ तन्मन्त्रं   
कुङ्कुमादिभिर्विलिख्य ताम्रादिपात्रे कर्पूरादिवासितं शुद्धजलमापूर्य   
लिखितमन्त्रेणैवाष्टोत्तरशतवारमभिमन्त्र्य तेनैव मन्त्रेण तज्जलबिन्दुभिः   
कुशैः प्रत्यक्षरं त्रिस्त्रिः प्रोक्षयेदित्याप्यायनम् ॥ मन्त्रेणेति । तत्र ताम्रादिपात्रे   
प्राग्वत् मन्त्रं विलिख्य पात्रान्तरे कर्पूरादिवासितं शुद्धजलमानीय तमेव   
मन्त्रं पठन् अन्ते अमुकमन्त्रं तर्पयामि नमः इति अष्टोत्तरशतवारं   
लिखितमन्त्रस्योपरि अञ्जलिदानेन तर्पयेदिति तर्पणम् । तारमिति - तारं प्रणवः   
माया भुवनेश्वरी रमा श्रीबीजम् । योगलक्षणं तु आदौ योगो भवेदि त्युक्तम् ।   
अयमर्थः प्रणवभुवनेश्वरीश्रीबीजान्ते साध्यं मन्त्रं   
कृत्वाष्टोत्तरशतवारं जपेदिति दीपनम् ॥ तदनन्तरश्लोकस्यार्थः स्पष्टः इति दश   
संस्काराः ॥  
  
अथ कादिमते प्रोक्तं मन्त्राणां दोषसञ्चयम् ।   
वक्ष्ये तत्परिहाराय साधकानां हिताय च ॥   
  
तत्र श्रीतन्त्रराजे-  
  
मन्त्रदोषांस्तु विज्ञाय गुरुः परिहरेत् क्रमात् ।   
अन्यथा स गुरुः शिष्यं निहन्त्येवाचिराद् ध्रुवम् ॥  
  
तेन तत्परिहारं च शृणु देवि समाहिता ।  
परिहारप्रकारं तु वक्ष्ये योगेषु तत्त्वतः ॥  
  
दग्धः षट्कर्णको मन्त्रस्त्रस्तः स्यादधिकैर्जपात् ।  
गर्जितस्त्वविधिप्राप्तः शत्रवो वैरिकोष्ठगाः ॥  
  
बाला लध्वक्षरप्राया वृद्धा गुर्वक्षरान्विताः ।  
निर्जिताः कर्मबाहुल्यादसहाः सत्त्ववर्जिताः ॥  
  
अपूर्णरूपाश्छिन्नाः स्युः स्तम्भिताः सानुनासिकाः ।   
अकालविनियोगेनाप्रबोधः स्वापगाज्जपात् ॥  
  
मन्त्राः पदेषु पठनादन्यवर्णैस्तु कीलिताः ।  
रुद्धा विसन्धिकाः प्राप्तदुःखा वैरिसमन्विताः ॥  
  
खण्डीभूतास्त्वंशजपादङ्गहीनास्त्वसंवृताः ।  
अपूर्णेनोपदिष्टा ये हीनवीर्यास्तु ते मताः ॥  
  
सदा प्रयोगात् कुण्ठत्वं क्लिष्टतातिविलम्बनात् ।  
रुष्टाः प्रलपनैर्जापादन्यमन्त्रैः सहाबिलाः ॥  
  
उपेक्षावस्थया जापाद्वैषम्यादवमानिताः ।  
पञ्चविंशतिरुद्दिष्टा दोषांस्तांशमयेद् गुरुः ॥  
  
बन्धनं योनिमुद्राया मन्त्राणां वीर्ययोजनम् ।  
उभयं बोधयन् शिष्यं संरक्षेद् गुरुरात्मवान् ॥   
  
प्। ३१)  
  
गुरोर्लक्षणमेतावदादिमान्त्यं तु वेदयेत् ।  
आदिमान्तविहीनास्तु वर्णाः स्युः शरदभ्रवत् ॥  
  
तस्मादादित एवासौ ब्रूयात्ततदहङ्कृतम् ।  
यदहङ्कारविज्ञानान्मत्समो जायते नरः ॥  
  
अनादिक्रमसंसिद्धमातृकाद्यन्तयोजनात् ।  
तादात्म्यसिद्धिस्तां विद्धि सर्वमन्त्रार्थविग्रहाम् ॥  
  
दग्ध इति स्पष्टोऽर्थः । अथवा यस्मिन् मन्त्रे आदिमध्यान्तेषु कूर्चबीजषट्कं   
दृश्यते स मन्त्रो दग्ध इत्यर्थः ॥   
  
तदुक्तं त्रिपुरार्णवे ।   
  
आदौ कूर्चद्वयं मध्ये कूर्चबीजद्वयं तथा ।  
अन्ते कूर्चद्वयं यस्मिन् मन्त्रराजे प्रदृश्यते ॥ २-१ ॥  
  
स तु षट्कर्णको मन्त्रो दग्ध इत्यभिधीयते ।  
जपतां सिद्धिरोधः स्यात् त्याज्यः सर्वैः सदा बुधैः ॥ २-२ ॥  
  
अत्र कर्णः कूर्चबीजम् । तदुक्तं तत्रैव-  
  
हूङ्कारस्यैव नामानि कूर्चं माया सरस्वती ।   
जलं नीरं तथा कर्णं तटं कूलं महेश्वरि ॥  
  
इति । अधिकैर्जपात् त्रस्त इति । यस्मिन् मन्त्रेऽधिकाक्षरयोगः कृतः सः मन्त्रः त्रस्त   
इत्यर्थः ॥ तदुक्तं त्रिपुरार्णवे ।  
  
आदावन्ते च मध्ये वाप्यधिकाक्षरयोगतः । त्रस्तः सोऽभिहितो मन्त्रो   
जपतामशुभप्रदः ॥ २-१ ॥  
  
इति । यद्यपि-  
  
वर्षत्रयं जपित्वा ( तु ) लोपामुद्रां शुभोदयाम् ।   
ततश्च हंसं संयोज्य मन्त्राद्ये प्रजपेद् बुधः ॥ २-२ ॥  
  
ततो वर्षत्रये जाते मध्यादावपि योजयेत् ।  
ततो वर्षत्रये जाते शक्त्यादावपि योजयेत् ॥ २-३ ॥  
  
एवं यो भजते विद्यां फलभागुत्तरोत्तरम् ।  
अन्यथा हन्ति सा विद्या साधकं नात्र संशयः ॥ २-४ ॥  
  
इति त्रिपुरार्णवोक्तविरुद्धं तथाप्यादावेवाधिकाक्षरयोगस्य निषेध्यत्वं   
बोध्यम् ॥ गर्जित इति । उपदेशस्य शास्त्रे यो विधिरभिहितस्तं विना प्राप्तो मन्त्रो गर्जित   
इत्यर्थः ॥ तदुक्तं त्रिपुरार्णवे ।  
  
मोहाद्वा लोभतो वापि विधिमुत्सृज्य यो जडैः ।    
दीयते स तु मन्त्रस्तु गर्जितो गर्हितः सदा ॥  
  
इति । शत्रव इति । वैरिकोष्ठगा इति स्पष्टोऽर्थः ॥ बाला इति - वृद्धा इति -   
लघ्वक्षरप्राया बालाः गुर्वक्षरप्राया वृद्धा इत्यर्थः ॥ लघ्वक्षरलक्षणं   
गुर्वक्षरलक्षणं च मातृकाश्वासे ज्ञेयम् ॥ निर्जिता इति । कर्मबाहुल्यान्निर्जिता   
इत्यर्थः ॥ तदुक्तं त्रिपुरार्णवे ।  
  
स्वतन्त्रोक्तं परित्यज्य ज्ञात्वा वाऽतृप्तितोऽपि वा ।   
स्वगुरुप्रोक्ततो वापि मन्त्राः सिद्धिभ्रमादपि ॥ २-१ ॥  
  
जपतर्पणहोमार्चामार्जनानि पुनःपुनः ।   
कुर्वतो मन्त्रराजः स्यान्निर्जितो गर्हितः सदा ॥ २-२ ॥  
  
न यच्छति फलं तस्मै कल्पकोटिशतैरपि ।  
तस्मात् सर्वप्रयत्नेन स्वतन्त्रोक्तं समाचरेत् ॥ २-३ ॥  
  
इति । असहा इति । अनियमेन जप्तो मन्त्रोऽसह इत्यर्थः । तदुक्तं त्रिपुरार्णवे । नियमस्य च   
भङ्गेन मन्त्रः स्यादसहः सदा इति ॥ सत्त्ववर्जिता इति । पुरश्चरणवर्जिता इत्यर्थः ।   
तदुक्तं त्रिपुरार्णवे ।   
  
वीर्यहीनो यथा देहि सर्वकर्मसु न क्षमः ।   
पुरश्चरणहीनो यो तथा मन्त्रः प्रकीर्तितः ॥ २-१ ॥  
  
नित्यनैमित्तिकाद्यैश्च पुरश्चर्यादिभिर्मनुः ।  
भवेत् सत्त्वगुणोपेतः सेवया नृपतिर्यथा ॥ २-२ ॥  
  
सत्त्वं गुणं समापन्नो मन्त्रः कल्पलतासमः ॥  
  
इति । अपूर्णरूपा इति - स्वरवर्णपल्लवरहिता इत्यर्थः ॥ तदुक्तं त्रिपुरार्णवे-  
  
पल्लवाद्यैर्विलोपेन स्वरवर्णविलोपतः ।    
अपूर्णत्वं समापन्नः स मन्त्रश्छिन्नसञ्ज्ञकः ॥ २-१ ॥  
  
इति । त्रैलोक्यडामरतन्त्रे-  
  
मन्त्राणां पल्लवो न्यासो मन्त्राणां प्रणवः शिरः ।   
शिरःपल्लवसंयुक्तो मन्त्रः कामदुघाफलः ॥ २-१ ॥  
  
न्यासं विना भवेन्मूकः सुप्तः स्यादासनं विना ।  
पल्लवेन विन मन्त्रो नग्नः स परिकीर्तितः ॥ २-२ ॥  
  
शिरोहीनो मृतः प्रोक्तो वृथा मन्त्रो गुरुं विना ।  
हतो दुष्टाय दत्तो यो निर्वीर्यश्चाधिकाक्षरः ॥ २-३ ॥  
  
प्। ३२)  
  
अन्तरान्येन बीजेन व्याप्तः कीलित उच्यते ।  
यस्य जाप्यं शृणोत्यन्यः स मन्तः शून्य उच्यते ॥ २-४ ॥  
  
ऋषिदैवतच्छन्दोभिः परित्यक्तो भुजङ्गमः ।  
मूकः सुप्तो मृतो नग्नो वीर्यहीनो वृथा हतः ॥ २-५ ॥  
  
भुजङ्गः कीलितः शून्य ईदृङ्मन्त्रो वृथाफलः ।  
यत्नाद् विवर्जयेन्मन्त्रं यदि तत्सिद्धिमिच्छति ॥ २-६ ॥  
  
नमोन्तः शान्तिके पुष्टौ प्रणिपाते च कीर्तितः ।   
वश्याकर्षणहोमेषु स्वाहान्तः सिद्धिदायकः ॥ २-७ ॥  
  
वौषट्पल्लवसंयुक्तो मन्त्रः पुष्ट्यादिसाधकः ।   
हुङ्कारपल्लवोपेतो मारणे ब्राह्मणं विना ॥ २-८ ॥  
  
मन्त्रभजनकार्ये च सुघोरभयनाशने ।  
वषडन्तो महाकालग्रहमालाविनाशकः ॥ २-९ ॥  
  
खण्डनोच्चाटने वेधे मन्त्रः फटपल्लवान्वितः ।   
ओङ्कारमुखरौ मन्त्रौ वेदागमसमुद्भवौ ॥ २-१० ॥  
  
पल्लवोऽस्त्यागमे मन्त्रे वैदिके नास्ति पल्लवः ।  
पल्लवेन विना जाप्यो मन्त्रो वेदसमुद्भ्वः ॥ २-११ ॥  
  
न नग्नः कीर्त्यते यस्मादैश्वर्यपरिधानवान् ।  
  
इति । स्तम्भिता इति - अनुनासिकाक्षरसहिता इत्यर्थः । सानुनासिकनिरनुनासिकलक्षणं तु   
मातृकाश्वासे ज्ञेयम् । त्रिपुरार्णवेऽपि । शानुनासिकवर्णेन संयुक्तः स्तम्भिता   
मताः । इति अकालविनियोगेनेति । प्रमत्ता ।   
  
इति पूरणीयम् । तदुक्तं त्रिपुरार्णवे-  
  
स्वरप्राप्ते ऋणप्राप्ते कालेषु विनियुज्यते ।   
अन्यदा विनियुक्तश्चेन्मन्त्रो मत्त उदाहृतः ॥ २-१ ॥  
  
इति काललक्षणं तु काम्याश्वासे बोद्धव्यम् । अप्रबोध इति स्वापकालजपादित्यर्थः ।   
तदुक्तं त्रिपुरार्णवे-  
  
स्वापकालो वामवहो जागरो दक्षिणावहः ।   
स्वापकालजपान्मन्त्रोऽप्रबुद्धो हन्ति मन्त्रिणम् ॥ २-१ ॥  
  
इति । मन्त्रा इति - पत्रेषु पठनाज्जपनात् क्रुद्धा इति पूरणीयम् । तदुक्तं त्रिपुरार्णवे-  
  
पुस्तके लिखितं दृष्ट्वा जपेद् यः साधकाधमः ।   
चत्वारि तस्य नश्यन्ति आयुः कीर्तिर्यशः श्रियः ॥ २-१ ॥  
  
जपात्पत्रेषु मन्त्रः स्यात् क्रुद्धः सन् हन्ति साधकम् ॥  
  
इति । यस्मिन्मन्त्रे यो वर्णः कीलत्वेनाभिमतस्तं विहायेत्यर्थः ॥ तदुक्तं   
योगिनीहृदये-  
  
बीजं मन्त्रस्यादिमं स्यान्मन्त्रमध्यं तु कीलकम् ।  
मन्त्रान्ते शक्तिरुद्दिष्टा बीजकीलकशक्तयः ॥ २-१ ॥  
  
यद्वर्णः कीलकत्वेन विहितस्तं विहाय च ।   
तत्पूर्वस्तत्परो वापि स्थाप्यते कीलकत्वतः ॥ २-२ ॥  
  
समन्त्रस्त्वन्यवर्णेन कीलितः सिद्धिरोधकृत् ।   
  
इति । रुद्धा इति । सन्धिरहिता रुद्धा इत्यर्थः । विसन्धिको भवेद् रुद्धः सर्वकर्मसु   
गर्हितः । इति योगिनीहृदयवचनात् ॥ दुःखा इति । वैर्यक्षरसमन्विता दुःखिता इत्यर्थः   
। तदुक्तं त्रिपुरार्णवे । दुःखितास्ते समुद्दिष्टा वैरिवर्णैश्च संयुताः । इति ।   
खण्डीभूता इति । अंशजपात् खण्डीभूता इत्यर्थः । तदुक्तं त्रिपुरार्णवे ।   
खण्डिता वर्णलोपेनेति ॥ अङ्गहीना इति । असंवृताः कवचादिरहिता इत्यर्थः तदुक्तं   
योगिनीहृदये ।  
  
अङ्गप्रत्यङ्गकवचस्तोत्रपाठैर्विना मनुः ।   
असंवृतः समाख्यातः सिद्धिं नैव प्रयच्छति ॥  
  
इति । अपूर्णेनेति - अपूर्णेनोपदिष्टा हीनवीर्या इत्यर्थः । तथा च-  
  
द्वितीयेनाभिषेकेन पूर्णत्वं याति तन्मनुः ।   
अन्यथा हीनवीर्यः स्यात्सर्वकर्मबहिष्कृतः ॥  
  
इति योगिनीतन्त्रवचनात् । सदा प्रयोगादिति । सर्वदा काम्यप्रयोगात् मन्त्रस्य कुण्ठता   
भवतीत्यर्थः । तदुक्तं त्रिपुरार्णवे ।  
  
प्रयुज्यन्ते सदा मन्त्रास्तत्तच्छान्तिं विना नरैः ।  
ते मन्त्राः कुण्ठतां यान्ति तस्माच्छान्तिं समाचरेत्  
  
इति । अत्र शान्तिस्तदायुतसावित्रीजपसहितायुतमूलमन्त्रजपा । तद्विधिं प्रयोगपटले   
वक्ष्यामः ॥ क्लिष्टतेति । दीर्घाक्षरस्य प्लुस्तवेनोच्चारणेन ह्रस्वस्य   
दीर्घत्वेनोच्चारणेन च मन्त्रस्य क्लेशो भवतीत्यर्थः । तथा च तन्त्रान्तरे ।   
  
प्। ३३  
  
एकमात्रो लघुश्चैव द्विमात्रो दीर्घ उच्यते ।   
त्रिमात्रस्तु प्लुतो ज्ञेय इत्येतत्स्वरलक्षणम् ॥ २-१ ॥  
  
ह्रस्वत्वेन च दीर्घस्य दीर्घत्वेन प्लुतस्य च ।  
प्लुतत्वेन च दीर्घस्य ह्रस्वे दीर्घतया पुनः ॥ २-२ ॥  
  
उच्चारणवशान्मन्त्रः क्लिष्टो भवति नान्यथा ।   
यो मन्त्रः क्लिष्टतां प्राप्तः स मन्त्रः सिद्धिरोधकृत् ॥ २-३ ॥  
  
रुष्टा इति - प्रलपनजपाद् रुष्टा भवन्तीत्यर्थः तदुक्तं त्रिपुरार्णवे-  
  
मौनं विना जपेन्मन्त्रं राक्षसैर्गृह्यते जपः ।   
मन्त्रोऽपि रुष्टतां याति सिद्धिं नैव प्रयच्छति ॥  
  
इति । अन्यमन्त्रैरिति - अन्यदेवतामन्त्रैः सह मूलमन्त्रजपादित्यर्थः । तदुक्तं   
योगिनीहृदये -  
  
मन्त्रान्तरं न गृह्णीयाद् वर्जयेद् देवतान्तरम् ।  
प्रयोजनान्तरं चैव वर्जयेत् साधनान्तरम् ॥  
  
तदा मन्त्रो भवेन्नूनं क्षिप्रं कामदुघाफलः ।  
चतुर्भिः संयुतो मन्त्रो भवेन्मलिनसञ्ज्ञकः ॥  
  
इति । उपेक्षेति । उपेक्षा देवतागुरुमन्त्रान्यतमेषु अवस्थातुरता वैषम्यं   
मन्त्रग्रहणोत्तरमदृष्टवशात् किञ्चित् दुःखं चेत्प्राप्यते तदायं मन्त्रः   
किमर्थं गृहीत इति मनसि निधाय जपोऽपि क्रियते स एव वैषम्यजपः इत्यर्थः ।   
तदुक्तं त्रिपुरार्णवे ।  
  
मन्त्रे गुरौ देवतायामुपेक्षा क्रियते यदि । अवस्थया वा वैषम्यान्मन्त्रः   
स्यादवमानितः  
  
इति । बन्धनमिति । योनिमुद्राबन्धनेन सर्वे दोषा गच्छन्तीत्यर्थः ।   
तत्प्रागुक्तमुभयमतसाधारणम् । वाह्यसंस्कारे विशेषः । अनादीति ।   
मातृकाद्यन्तयोजनं प्रत्यर्णस्य ॥  
  
अथ मन्त्रमेलनप्रकारः । तदुक्तं तन्त्रराजे-  
  
नित्यानां त्रैपुराणां च नावेक्ष्यास्त्वंशकादयः ।   
तथाप्यत्रोच्यते किञ्चिदाभिचारादिसिद्धये ॥ २-१ ॥  
  
अश्विन्यादिषु ऋक्षेषु बिन्दुसर्गान्त्यवर्जितम् ।   
चतुरो योजयेदाद्यान् बिन्दुसर्गौ तु सर्वगौ ॥ २-२ ॥  
  
तेन मन्त्रादिवर्णेन नाम्नश्चाद्यक्षरेण च ।  
गणयेद्यत्तु षष्ठं वाप्यष्टमं द्वादशं तु वा ॥ २-३ ॥  
  
रिपोर्मन्त्रादिवर्णः स्यात्तं न तस्य हितं वदेत् ।  
राशिष्वन्येषु ऋक्षेषु सप्तपञ्चतृतीयगैः ॥ २-४ ॥  
  
साध्यनामापि विज्ञेयमंशकाद्यमनुग्रहे ।  
यतस्ते तत्त्वविज्ञानरहितास्तेन चोदितम् ॥ २-५ ॥  
  
इति । नित्यानामिति । यावन्तो नित्या मन्त्रा यावन्तस्त्रिपुरामन्त्रास्तेषामंशकादयो   
मन्त्रमेलनप्रकारा नावेक्षणीया इत्यर्थः ॥ तथापीति - आभिचारादीति । अयमर्थः   
- नित्ये नैमित्तिके नावेक्षणीया इत्यर्थः । काम्येऽवेक्षणीया इत्यर्थः । अश्विन्यादिष्विति   
- ऋक्षेषु राशिचक्रेषु बिन्दुसर्गान्त्यवर्जितं कृत्वा चत्वारि चत्वार्थक्षराणि विलिखेत्   
अश्विन्यादिषु नक्षत्रचक्रेषु बिन्दुसर्गौ सर्वगौ कृत्वा त्रीणि त्रीण्यक्षराणि   
लिखेदित्यर्थः । तदुक्तं मातृकार्णवे ।   
  
प्राक्प्रत्यग्दक्षिणोदक् च चतुःसूत्राणि पातयेत् ।   
एकैकं कोणदेशेषु चतुःसूत्राणि विन्यसेत् ॥ २-१ ॥  
  
तेन खण्डानि जायन्ते रविसङ्ख्यानि नान्यथा ।  
तेषु पूर्वादितो लेख्यं प्रादक्षिण्यक्रमेण तु ॥ २-२ ॥  
  
बिन्दुसर्गौ सकारं च हित्वा वर्णचतुष्टयम् ।   
तथाष्टचत्वारिंशानां वर्णानां परमेश्वरि ॥ २-३ ॥  
  
तेन क्रमेण मेषादीन् राशींश्चैव प्रकल्पयेत् ।  
जायते राशिचक्रं हि साधकोऽत्र विचारयेत् ॥ २-४ ॥  
  
इति । नक्षत्रचक्रमपि तत्रैव-  
  
रविखण्डात्मकं चक्रं प्रागुक्तविधिना लिखेत् ।  
तेषु खण्डेषु पूर्वादि न्यसेद्वर्णांस्त्रिशः क्रमात् ॥ २-५ ॥  
  
देवीं मधुमतीनाम्नीं षट्त्रिंशद्व्यञ्जनात्मिकाम् ।  
तथैव विन्दुयुक्तां च सर्गयुक्तां तथैव च ॥ २-६ ॥  
  
खण्डे खण्डे च जायन्ते वर्णा नव नव क्रमात् ।  
सप्तविंशति ऋक्षाणामष्टोत्तरशताङ्घ्रिषु ॥ २-७ ॥  
  
एकस्यैकस्य राशेस्तु नवांशक्रमभेदतः ।   
विचारयेन्महाचक्रे साधक ऋक्षसञ्ज्ञके ॥ २-८ ॥  
  
प्। ३४)  
  
इति । योगिनीहृदये-  
  
षट्त्रिंशद्व्यञ्जनाकारा प्रोक्ता मधुमती च सा ।  
पञ्चाशद्वर्णनिष्पन्ना मालिनी कादिकामते ॥ २-१ ॥  
  
कालीमते तु पञ्चाशद्वर्णम(य्यैव ? य्यौ च)ते उभे ।   
तत्तन्मते तथा प्रोक्तं तत्तदाद्यं सुरेश्वरि ॥ २-२ ॥  
  
इति । तेनेति । द्वादशखण्डात्मके चक्रे राशिमये ऋक्षमये च प्रादक्षिण्यक्रमेण   
गणयेत् यस्मिन् खण्डे मन्त्राद्यवर्णस्तिष्ठति तमारभ्य नामाद्यक्षरं यस्मिन्   
खण्डं तिष्ठति तत्पर्यन्तम् । अथवा नामाक्षरमारभ्य मन्त्राद्यक्षरपर्यन्तं   
गणयेत् । तदा षष्ठं चाष्टमं द्वादशं तु वा मन्तादितो नामाद्यक्षरं वा   
नामादितो मन्त्राक्षरं वा भवति स मन्त्रो रिपोरहितं भवतीत्यर्थः । अभिचारेषु   
प्रशस्तः इत्यर्थः ॥ राशिष्विति । तथैव सप्तमपञ्चमतृतीयं चेद्भवति अनुग्रहे   
प्रशस्त इत्यर्थः ॥ सिद्धारिचक्रमाह ।   
  
प्राक्प्रत्यग्दक्षिणोदक् च सूत्रपञ्चकयोगतः ।  
कोष्ठानि षोडशात्र स्युस्तेषु वर्णान् क्रमाल्लिखेत् ॥ २-१ ॥  
  
चतुश्चतुर्विभागेन कल्पयेत्तानि वै क्रमात् ।  
प्रथमप्रथमे त्वाद्यं द्वितीयप्रथमे तथा ॥ २-२ ॥  
  
द्वितीयमन्यतश्चान्यत् तथान्यदपि कल्पयेत् ।  
तत्तत्कोष्ठेषु विलिखेत् तत्तत्पञ्चममक्षरम् ॥ २-३ ॥  
  
एवं चतुर्षु कोष्ठेषु क्षान्तावधि समालिखेत् ।  
स्वनामाद्यक्षरं यत्र कोष्ठे सन्दृश्यते ततः ॥ २-४ ॥  
  
सिद्धादीन् गणयेद्यावन्मन्त्राद्यक्षरदर्शने ।   
सिद्धसिद्धो जपात्सिध्येद् द्विगुणात्सिद्धसाध्यकः ॥ २-५ ॥  
  
सिद्धे सुसिद्धे सम्प्राप्त्या सिद्धारिर्हन्ति गोत्रजान् ।  
साध्यसिद्धोऽतिसङ्क्लेशात् साध्यासाध्योऽतिदुःखकृत् ॥ २-६ ॥  
  
साध्ये सुसिद्धो भजनात् सिद्धो भवति शाङ्करि ।   
साध्यारिः कन्यकां हन्ति तस्मात्तं परिवर्जयेत् ॥ २-७ ॥  
  
सुसिद्धसिद्धोऽध्ययनात्फलं दद्याद्यथेप्सितम् ।  
सुसिद्धसिद्धो जाप्याद्यैः सिद्धये स्याद्यतोऽन्यथा ॥ २-८ ॥  
  
सुसिद्धे तु सुसिद्धस्तु पूर्वजन्मकृतश्रमः ।  
तस्मात्तं सर्वसिद्धीनां साधने योजयेन्मनुम् ॥ २-९ ॥  
  
आभिचारे रिपोरेवं यदि स्वात्मविपर्यये ।  
सुसिद्धारिरशेषेण स्वकुल्यान् नाशयेद् ध्रुवम् ॥ २-१० ॥  
  
अरिसिद्धः सुतं हन्यादरिसाध्यस्तु योषितम् ।  
अरेः सुसिद्धो मन्त्रस्तु कुलोत्साधनकृद् भवेत् ॥ २-११ ॥  
  
अर्यरिः स्वात्महा मन्त्रः सम्प्राप्त्यैव सुनिश्चयः ।  
  
स्पष्टोऽर्थः ॥ ऋणधनशोधनप्रकारमाह श्रीतन्त्रराजे-  
  
नामाद्यक्षरमारभ्य यावन्मन्त्रादिवर्णकम् ।  
त्रिधा कृत्वा स्वैरर्भिन्द्यात्तदन्यद्विपरीतकम् ॥ २-१ ॥  
  
कृत्याधिको ऋणी ज्ञेयो ऋणी चेन्मन्त्रः उत्तमः ।  
स्वयम् ऋणी चेत्तन्मन्त्रं त्यजेत् पूर्वम् ऋणी यतः ॥ २-२ ॥  
  
इति अत्र पञ्चाशद्वर्णात्ममातृकायां नामाद्यक्षरमारभ्येत्यादि विचारणीयम्   
। षट्त्रिंशद्व्यञ्जनेषु वा पूर्णमण्डलरूपमातृकायां वा ॥ तदुक्तं   
त्रिपुरार्णवे ।  
  
मधुमत्यां महादेव्याम् ऋणशोधो विशिष्यते ।   
कालीमते तु मालिन्यामंशकाद्यं प्रशस्यते ॥  
  
इति । अत्र मधुमती षट्त्रिंशद्व्यञ्जनात्मिका महामधुमती   
पूर्णमण्डलवर्णरूपा मालिनी पञ्चाशद्वर्णरूपा । तथा च ।   
  
कथम् ऋणित्वं मन्त्राणां साधकानां च मे वद ।   
पूर्वजन्मकृताभ्यासे पापादस्याफलाप्तिकृत् ॥ २-१ ॥  
  
पापे नष्टे फलावाप्तिः काले देहक्षयादृणी ।   
मन्त्रः सम्प्राप्तिमात्रेण प्राक्तनः सिद्धये भवेत् ॥ २-२ ॥  
  
सिद्धमन्त्राद् गुरोर्लब्धमन्त्रो यः सिद्धिभाङ्नरः ।  
लक्ष्मीमदादनादृत्य मन्त्रभोगमवाप्नुयात् ॥ २-३ ॥  
  
स मन्त्रस्य ऋणी ज्ञेयो भजनं तस्य पूर्वगम् ।  
तस्मादृणविशुद्धिस्तु कार्या सर्वैस्तु सर्वतः ॥ २-४ ॥  
  
इति ॥ अथ कालीमते मन्त्रमेलनप्रकारः । तत्रादौ नक्षत्रचक्रं तत्र   
श्रीरुद्रयामले-  
  
राज्यलाभोपकाराय प्रारभ्याविखरः कुरून् ।  
गोपालान् कुकुटीप्रायान् फुल्लावित्युदिता लिपिः ॥  
  
अथैतञ्चक्ररचनाप्रकारः । तत्र दक्षिणोत्तरायताश्चतस्रो रेखाः   
प्राक्प्रत्यगायताश्च दश रेखाश्च विलिख्य सप्तविंशतिकोष्ठानि कृत्वा कादि नव   
टादि नव पादि पञ्च याद्यष्टौ एतत्सञ्ज्ञवर्गाङ्क सङ्ख्याप्रकारेण   
सर्वोर्ध्वपङ्क्तेः । प्रथमकोष्ठमारभ्य पङ्क्तिपङ्क्तिक्रमेणाक्षराणि विलिख्य   
तथैवाश्विन्यादिनक्षत्राणि विलिख्य विचारयेत् । तत्र यस्मिन् कोष्ठे   
  
प्। ३५)  
  
साधकनामाद्यक्षरं तिष्ठति तत्रस्थमङ्कवर्णं च विज्ञाय तत्र   
यन्नक्षत्रमायाति तत्साधकस्य जन्मनक्षत्रं परिकल्प्य तदारभ्य यस्मिन् कोष्ठे   
मन्त्राद्यक्षरं तिष्ठति तावत्पर्यन्तं गणयित्वा तन्नक्षत्रं मन्त्रनक्षत्रं   
विज्ञाय साधकनक्षत्रमारभ्य मन्त्रनक्षत्रपर्यन्तम् ॥  
  
नामाद्यक्षरमारभ्य यावन्मन्त्राद्यमक्षरम् ।   
जन्म सम्पद्विपत्क्षेमं प्रयरिः साधको वधः ॥  
  
मैत्रं परममैत्रं च जन्मादीनि पुनः पुनः ॥  
  
इति कुलार्णवोक्तप्रकारेण जन्मादिनवकं पर्यायेण च विज्ञाय फलानि निर्दिशेत् ।   
तत्र कुलार्णवे-  
  
जनुषस्तारया मृत्युरायुर्नाशस्तृतीयया ।   
मृत्युः पञ्चमतारायां सप्तमो घातको मतः ॥ २-१ ॥  
  
द्विचतुःषष्ठनवमगतास्ताराः शुभा मताः ।  
इति ताराफलं ज्ञात्वा मन्त्रं दद्याद् विशालधीः ॥ २-२ ॥  
  
अथ नक्षत्राणां गणभेदः कुलमूलावतारे-  
  
अश्विनी मृगशीर्षं च तथा पुष्यपुनर्वसू ।  
हस्तः स्वातिरनूराधा रेवती विष्णु दैवतम् ॥ २-१ ॥  
  
भरणी रोहिणी चैव आर्द्रा पूर्वोत्तरा तथा ।  
पूर्वाषाढोत्तराषाढा पूर्वाभाद्रोत्तरा नृजः ॥ २-२ ॥  
  
कृत्तिकाहिर्मघा चित्रा विशाखा ज्येष्ठका तथा ।  
मूलं धनिष्ठा शतभिषा च रक्षोगणः प्रिये ॥ २-३ ॥  
  
विष्णुः श्रवणनक्षत्रं दैवतं देवगणः । अत्र विसर्गलोपश्छान्दसः ।   
रुद्रयामले ।  
  
स्वगणे चोत्तमा प्रीतिर्मध्यमा दैवमानुषे ।   
अधमा रक्षसा दैवे मृत्युर्मानवराक्षसे ॥   
  
अथ राशिचक्रम् । तत्र श्रीकुलार्णवे-  
  
वालं गौरं खुरं शोणं शमीशोभेति राशिषु ।   
क्रमेण भेदिता वर्णाः कन्यायां शादयः स्मृताः ॥ २-१ ॥  
  
अक्षरसङ्केतस्तु प्रागुक्त एव । चक्रं तु प्राक्प्रत्यगायतं रेखाद्वयं मध्ये   
चतुरस्रं यथा भवति तथा विलिख्य वहिश्चतुष्कोणेषु एकैकां रेखां कृत्वा   
द्वादश खण्डानि निष्पाद्य तेषु खण्डेषु प्रागादिप्रादक्षिण्येन वर्णाद् विलिख्य   
कन्यायां तु अंशःशषसहलक्षेति विलिखेत् । ततस्तेषु प्रागादिषु द्वादशखण्डेषु   
एकादिद्वादशाङ्कान् विलिख्य तेषु मेषादिद्वादशराशीन् परिकल्प्य विचारयेत् ॥  
  
नामाद्यक्षरमारभ्य यावन्मन्त्रादिवर्णकम् ।   
लग्नं धनं भ्रातृबन्धुपुत्रशत्रुकलत्रकाः ॥  
  
मरणं धर्मकर्मायव्यया द्वादशराशयः ॥  
  
अथ तेषां फलानि लक्षसागरे-  
  
एको वाप्यथ पञ्चमोऽथ नवमो राशेस्तु सद्बान्धवो   
राशिः स्याद्दशमो द्वितीयसहितः षष्ठो भवेत् सेवकः ।  
रुद्राग्निस्वरसंस्थया यदि मतो मन्त्रो भवेत् पोषकः    
स स्यात् द्वादशकोऽष्टकः श्रुतिमितो मन्त्रः स्मृतो घातकः ॥  
  
इति ॥ २-अथ राशीनां वर्णभेदः-  
  
स्युः कर्कटो वृश्चिकमीनराशिर्विप्रा नृपाः सिंहधनुश्च मेषः ।  
तुला सकुम्भो मिथुनश्च वैश्याः कन्या वृषोऽजो मकरश्च शूद्राः ॥   
  
इति ॥ अथ पाञ्चभौतिकचक्रम् । तत्र दक्षिणामूर्तिसंहितायाम्-  
  
उ ऊ ओ ग जडा वर्णा दबला लश्च पार्थिवाः ।   
ऋ ॠ औघ झढा वर्णा धभवाः सस्तु नीरजाः ॥ २-१ ॥  
  
इ ई ऐ ख छ ठा वर्णास्थफराः क्षश्च वह्निकाः ।   
अ आ एक च टा वर्णास्तपयाः वस्तु वायुजाः ॥ २-२ ॥  
  
ऌ ॡ अं ङ ञ णा वर्णा नमशा हस्तु नाभसाः ॥  
  
इति । श्रीकुलार्णवे-  
  
महीसलिलयोर्मैत्री अनिलानिलयोरपि । सामान्यमग्निभूम्योस्तु सलिलानिलयोस्तथा ॥ २-१ ॥  
  
प्। ३६)  
  
शात्रवं वैपरीत्येन मित्रं सर्वत्र चापरम् ।  
परस्परविरुद्धानां मन्त्राणां यत्र सङ्गतिः ।  
  
वर्जयेत्तादृशं मन्त्रं नाशकृत्तं कुलेश्वरि ॥ २-२ ॥  
  
इति ॥ अथ सिद्धसाध्यादिशोधनप्रकारः । तत्रादौ द्वादशारचक्रम् तत्र   
कुलमूलावतारे-  
  
द्वादशारे तथा चक्रे कूटषण्डविवर्जितान् ।  
आदिहान्ताꣳल्लिखेद् वर्णान् पूर्वतो यावदीश्वरम् ॥ २-१ ॥  
  
अङ्कानेकादिभान्वन्ताꣳल्लिखेत् पूर्वादितः क्रमात् ।   
सिद्धः साध्यः सुसिद्धोऽरिश्चतुर्वर्गः स्फुटो भवेत् ॥ २-२ ॥  
  
एतेषां फलानि कुलमूलावतारे-  
  
नवैकपञ्चमः सिद्धः साध्यः षड्दशयुग्मकः ।  
सुसिद्धो मुनिरुद्राग्नि स्तुर्याष्टद्वादशो रिपुः ॥  
  
इति ज्ञात्वा वरारोहे मन्त्रं दद्याद्विशालधीः ॥  
  
तेषां फलानि सिद्धारिचक्रोक्तानि ज्ञेयानि ॥  
  
इति श्रीमहामहोपाध्यायवर्य्यभगवत्पूज्यपाद श्रीगोविन्दाचार्यशिष्य   
श्रीभगवच्छङ्कराचार्यशिष्य श्रीविष्णुशर्माचार्यशिष्य   
श्रीप्रगल्भाचार्यशिष्य श्रीविद्यारण्ययतिविरचिते श्रीविद्यार्णवाख्ये तन्त्रे   
द्वितीयः श्वासः ॥ २ ॥  
  
  
  
  
  