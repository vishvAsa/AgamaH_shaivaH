+++
title = "०३"

+++
  
॥ तृतीयः श्वासः ॥  
  
अथ षोडशारचक्रम् । तत्र कुलमूलावतारे-  
  
चतुरस्रां भुवं भित्त्वा कोष्ठानां षोडशालिखेत् ।   
अकारादिक्षकरान्तां मातृकामपि विन्यसेत् ॥ ३-१ ॥  
  
ईशानकोणादारभ्य वायव्यान्तं लिखेत् सुधीः । प्रादक्षिण्यक्रमेणैव ।  
  
इति । तल्लेखनप्रकारमाह लक्ष्मीकुलार्णवे-  
  
एकत्रिरुद्रनवनेत्रयुगार्कपङ्क्तिषणागषोडशचतुर्दशपञ्चकेषु ।  
  
कोष्ठे लिखेत् मुनितिथिषु तथावशिष्टे वर्णान् हुताशनमितान् क्रमशोऽम्बिकायाः ॥   
३-१ ॥ इति ।  
  
शिद्धः सिद्ध्यति कालेन साध्यः सिद्ध्यति वा नवा ।   
सुसिद्धस्तत्क्षणादेव अरिर्मूलं निकृन्तति ॥ ३-२ ॥  
  
इति भैरवीतन्त्रे-  
  
दुष्टर्क्षराशिभूतादिवर्णप्रचुरमन्त्रकम् ।  
सम्यक् परीक्ष्य तं यत्नाद् वर्जयेन्मतिमान्नरः ॥ ३-१ ॥  
  
सिद्धसाध्यादियोगेषु मन्त्रदाने विशेषतः ।   
प्रसिद्धं नाम गृह्णीयात् सुषुप्तो येन जागृयात् ॥ ३-२ ॥  
  
आदौ सिद्धस्थान्ते च सर्वसिद्धिफलप्रदः ।  
आदावन्ते भवेत्साध्यः कृच्छ्रसाध्य उदाहृतः ॥ ३-३ ॥  
  
आदावन्ते सुसिद्धस्तु क्षिप्रमेव प्रसिद्ध्यति ।   
आदावन्ते रिपुर्यस्तु साधकं स निकृन्तयेत् ॥ ३-४ ॥  
  
आदौ सिद्धोऽन्त्यसाध्यो यो द्विगुणेन स सिद्ध्यति ।  
आदौ साध्यः सुसिद्धोऽन्ते प्रोक्तमार्गेण सिध्यति ॥ ३-५ ॥  
  
सुसिद्धादिस्तु साध्यान्तश्चतुर्गुणमपेक्षते ।  
आद्यन्तयोर्यदा सिद्धो मध्ये साध्यः प्रजायते ॥ ३-६ ॥  
  
आद्यन्तयोर्यदा साध्यो मध्ये सिद्धः प्रजायते ।  
तावुभौ साध्यसिद्धौ हि जपाधिक्येन सिद्ध्यतः ॥ ३-७ ॥  
  
आदौ सिद्धेन संयुक्तः सुसिद्धेन तथान्ततः ।  
श्रवणादेव सिद्ध्येत साधकस्य न संशयः ॥ ३-८ ॥  
  
सिद्धान्तरितसाध्यस्तु सुसिद्धान्तरितोऽथवा ।  
श्रीघ्रं सिद्ध्यति मन्त्रो वै यच्चोक्तं मन्त्रवित्तमैः ॥ ३-९ ॥  
  
सिद्धेनान्तरितः शत्रुः सुसिद्धेनापि चेद्भवेत् ।  
नासौ रिपुर्भवेन्मन्त्रः किन्तु कृच्छ्रेण सिद्ध्यति ॥ ३-१० ॥  
  
साध्येनान्तरितः सिद्धः सुसिद्धोऽपि तथा यदि ।  
सिद्ध्यत्यतीव कष्टेन साधकस्य नचान्यथा ॥ ३-११ ॥  
  
रिपुणान्तरितं सिद्धं सुसिद्धं च तथा त्यजेत् ।  
रिपुणा दूषितो मन्त्रो नैव ग्राह्यः कथञ्चन ॥ ३-१२ ॥  
  
अल्पदोषा बहुगुणा मन्त्रा देया विचक्षणैः ।  
सिद्धादिकोष्ठकं ज्ञात्वा ततः सिद्धिः प्रजायते ॥ ३-१३ ॥  
  
एकाक्षरे तथा कूटे त्रैपुरे मन्त्रनायके ।  
स्त्रीदत्ते स्वप्नदत्ते च सिद्धादीन्नैव शोधयेत् ॥ ३-१४ ॥  
  
नृसिंहार्कवराहाणां प्रासादप्रणवस्य च ।  
सपिण्डाक्षरमन्त्राणां सिद्धादीन्नैव शोधयेत् ॥ ३-१५ ॥  
  
पाशाद्यं त्र्यक्षरं मन्त्रं त्रैपुरं चण्डनायकम् ।  
सौरं मृत्युञ्जयं शाक्तं शाम्भवं विनतासुतम् ॥ ३-१६ ॥  
  
सौरमन्त्रास्तु येऽपि स्युर्वैष्णवा नारसिंहकाः ।  
सिद्धसाध्यसुसिद्धारिविचारपरिवर्जिताः ॥ ३-१७ ॥  
  
प्रणवं त्र्यक्षरं मायां व्योमव्याप्यं षडक्षरम् ।  
मालामन्त्रेषु सर्वेषु सिद्धादीन् नैव शोधयेत् ॥ ३-१८ ॥  
  
इति । रत्नसागरे-  
  
हंसस्याष्टाक्षरस्यापि तथा पञ्चाक्षरस्य च ।  
एकद्वित्र्यादिबीजस्य सिद्धादीन्नैव शोधयेत् ॥ ३-१ ॥  
  
प्। ३८)  
  
नृसिंहार्कवराहाणां कालिका सिद्धकालिका ।  
श्यामला च तथा चण्डी सिद्धादिपरिवर्जनम् ॥ ३-२ ॥  
  
इति । रुद्रयामले-  
  
अघोरमन्त्रे देवेशि मालामन्त्रस्य पार्वति ।   
नपुंसकस्य मन्त्रस्य सिद्धादीन्नैव शोधयेत् ॥ ३-१ ॥  
  
इति । कुलमूलावतारे-  
  
स्वप्नोपदिष्टमन्त्रस्य न विधिर्नैव च क्रिया ।  
उद्दिष्टदेवतां ध्यात्वा जपेच्छुभकरं भवेत् ॥ ३-१ ॥  
  
इति । अगस्त्यसंहितायाम्-  
  
राममन्त्रेषु सर्वेषु शृणुष्व मुनिपुङ्गव ।   
तारकत्वान्मन्त्रराजे सिद्धादीन्नैव शोधयेत् ॥ ३-१ ॥  
  
इति । सिद्धान्तशेखरे-  
  
एकत्रिपञ्चसप्तार्णनवरुद्राक्षरान्विते ।  
द्वात्रिंशदक्षरे मन्त्रे सिद्धादीन् नैव शोधयेत् ॥ ३-१ ॥  
  
ये च बौद्धाश्च जैनाश्च गोपाला वैष्णवाश्च ये ।  
सिद्धसाध्यसुसिद्धारिविचारपरिवर्जिताः ॥ ३-२ ॥  
  
व्योमव्यापी षडर्णश्च मातृका हरवल्लभा ।  
बहुरूपाह्वया मन्त्राः पञ्च साधारणा मताः ॥ ३-३ ॥  
  
इति । अथ षड्दलचक्रम् । तत्र कुलमूलावतारे-  
  
षड्दलं पद्ममालिख्य प्रागादिषु दलेषु च ।  
अकाराद्यर्णानेकैकाल्ँलिखेत् विषण्डकूटकान् ॥ ३-१ ॥  
  
स्वनामाद्यक्षरं यत्र तदारभ्य विचारयेत् ।   
प्रथमे सम्पदुद्दिष्टा द्वितीये सम्पदः क्षयः ॥ ३-२ ॥  
  
तृतीये तु धृति विद्याच्चतुर्थे बन्धुविग्रहम् ।   
पञ्चमे संशयं विद्यात् षष्ठे सर्वविनाशनम् ॥ ३-३ ॥  
  
इति ॥ ३-अथ ऋणधनशोधनचक्रम् । तत्र कुलामूलावतारे-  
  
इन्द्रर्धनेत्ररविपञ्चदशर्तुवेदवह्व्यायुधाष्टनवभिर्गुणिताँश्च साध्यान् ॥  
दिग्भूगिरियुतिगजाग्निमुनीषुवेदषड् ह्विभिश्च गुणितानथ साधकार्णान् ॥  
नामाञ्चरादकठवाद्गजभक्तशेषं ज्ञात्वोभयोरधिकशेषमृणं धनं   
स्यात् ॥  
  
अथैतच्चक्रनिर्वाणप्रकारः । तत्र दक्षिणोत्तरायताः सप्त रेखाः   
प्राक्प्रत्यगायता द्वादश रेखाश्च विलिख्य षट्षष्टिकोष्ठानि कृत्वा तत्र   
सर्वोपरिगतैकादशकोष्ठात्मकप्रथमपङ्क्तौ स्ववामादिदक्षिणान्तं   
प्रथमकोष्ठे १४ द्वितीये २७ तृतीये २ चतुर्थे १२ पञ्चमे १५ षष्ठे ६ सप्तमे ४ अष्टमे   
३ नवमे ५ दशमे ८ एकादशे ९ । इत्येका दशभेदानङ्कान् विलिख्य तदधो   
द्वितीयपङ्क्तौ स्ववामादिदक्षिणान्तम् अ इ उ ऋ ऌ ए ऐ ओ औ अम् अः इत्येकादश   
स्वरामेकादशकोष्ठेषु विलिख्य तदधःपङ्क्तौ ककारादिटकारान्तान्   
तदधःपङ्क्तौ उकारादिफकारान्तान् तदधःपङ्क्तौ वकारादिहकारान्तान्   
वर्णान् विलिख्य तदधःपङ्क्तौ १० । १ । ७ । ४ । ८ । ३ । ७ । ५ । ४ । ६ । ३   
इत्येकादशविधानङ्कानेकादशसु कोष्ठेषु विलिख्य इति अकठवचक्रं निर्माय   
विचारयेत् । तत्र स्वेष्टमन्त्रस्थवर्णान् स्वरव्यञ्जनबिन्दुविसर्गान् पृथक्कृत्य   
सर्वोपरिगतस्थाङ्केन यस्य यस्य वर्णस्य यो योऽङ्कस्तं तं वर्णं तेन   
तेनाङ्केन (ग ? गु) णयित्वा   
सञ्जाताङ्कसमुदायमष्टभिराहृत्यावशिष्टमङ्कं पृथक्संस्थाप्य   
मन्त्रसाधकयोरवशिष्टाङ्कमध्ये योऽङ्कस्तदधिकसङ्ख्याकः स ऋणी ज्ञेयः ।   
मन्त्रश्चेदृणी तदा स मन्त्रो ग्राह्यः । यस्य मन्त्रस्य साधको ऋणी भवति स   
मन्त्रस्त्याज्य इति ॥   
  
अथ श्रीविद्यामधिकृत्य मातृकानिरूपणम् ।  
  
अथ वक्ष्ये जगद्धात्रीं मातृकां मन्त्रविग्रहाम् ।  
सौकर्यार्थं हि मन्त्राणां न्यासपूजाजपस्य च ॥ ३-१ ॥  
  
उद्धारे साधकानां च विशेषात् कालिकामते ।  
तारस्य पञ्चभेदेभ्यः पञ्चाशद्वर्णगाः कलाः ॥ ३-२ ॥  
  
विवृत्तिश्च प्रतिष्ठा च विद्या शान्तिरनन्तरम् ।  
इन्धिका दीपिका चैव रेचिका मोचिका परा ॥ ३-३ ॥  
  
प्। ३९)  
  
सूक्ष्माऽसूक्ष्माऽमृता ज्ञाना मृता चाप्यायिनी तथा ।  
व्यापिनी व्योमरूपा स्युरनन्ता स्वरजाः कलाः ॥ ३-४ ॥  
  
सृष्टि ऋद्धिः स्मृतिर्मेधा कान्तिर्लक्ष्मीर्द्युतिः स्थिरा ।  
स्थितिः सिद्धिरिति प्रोक्ताः क्रमाच्च कचवर्गजाः ॥ ३-५ ॥  
  
ततश्चापि जरा चैव पालिनी शान्तिरेव च ।  
ऐश्वर्या च रतिश्चैव कामिका वरदा तथा ॥ ३-६ ॥  
  
ह्लादिनी प्रीतिर्दीर्घा च क्रमात् स्युः टतवर्गजाः ।  
तीक्ष्णा रौद्री भया निद्रा तन्द्री क्षुत्क्रोधिनी क्रिया ॥ ३-७ ॥  
  
उत्कारी मृत्युरेताः स्युः क्रमाच्च पयवर्गजाः ।  
षवर्गोत्थकलाः प्रोक्ताः पीता श्वेतारुणाऽसिता ॥ ३-८ ॥  
  
अनन्ता च तथा प्रोक्ताः पञ्चाशद्वर्णसम्भवाः ।  
अमृता मानदा पूषा तुष्टिः पुष्टी रतिर्धृतिः ॥ ३-९ ॥  
  
शशिनी चन्द्रिका ज्योत्स्ना कान्तिः श्रीः प्रीतिरङ्गदा ।  
पूर्णा पूर्णामृता कामदायिन्यः स्वरजाः कलाः ॥ ३-१० ॥  
  
तपिनी तापिनी धूम्रा मरीचिर्ज्वालिनी शुचिः ।  
सुषुम्ना भोगदा विश्वा बोधिनी धारिणी क्षमा ॥ ३-११ ॥  
  
कभाद्या वसुदाः सौराष्ठडान्ता द्वादशेरिताः ।  
धूम्रार्चिरूष्मा ज्वलिनी ज्वालिनी विस्फुलिङ्गिनी ॥ ३-१२ ॥  
  
सुश्रीः सुरूपा कपिला हव्यकव्यवहे अपि ।  
यादीनां दशवर्णानां कला धर्मप्रदा इमाः ॥ ३-१३ ॥  
  
सोमसूर्याग्निरूपिण्यः साधकानां फलप्रदाः ।  
श्रीकण्ठोऽनन्तसूक्ष्मौ च त्रिमूर्तिरमरेश्वरः ॥ ३-१४ ॥  
  
अर्घीशो भारभूतिश्च तिथीशः स्थाणुको हरः ।  
झिण्टीशो भौतिकः सद्योजातश्चानुग्रहेश्वरः ॥ ३-१५ ॥  
  
अक्रूरश्च महासेनः षोडश स्वरमूर्तयः ।  
पश्चात् क्रोधीशचण्डीशपञ्चान्तकशिवोत्तमाः ॥ ३-१६ ॥  
  
अथैकरुद्रकूर्मैकनेत्राह्वचतुराननाः ।  
अजेशः सर्वसौमेशौ तथा लाङ्गलिदारुकौ ॥ ३-१७ ॥  
  
अर्द्धनारीश्वरश्चोमाकान्तश्चाषाढिदण्डिनौ ।  
स्युरद्रिमीनमेषाख्यलोहिताश्च शिखि तथा ॥ ३-१८ ॥  
  
छगलाण्डद्विरण्डौ च महाकालकपालिनौ ।  
भुजङ्गेशः पिनाकी च खड्गीशाख्यो बकस्तथा ॥ ३-१९ ॥  
  
श्वेतो भृगुश्च नकुली शिवः सम्वर्तकः स्मृतः ।   
पूर्णोदरी स्याद्विरजा शाल्मली तदनन्तरम् ॥ ३-२० ॥  
  
लोलाक्षी वर्तुलाक्षी च दीर्घघोणा ततः परम् ।  
सुदीर्घमुखिगोमुख्यौ दीर्घजिह्वा ततः परम् ॥ ३-२१ ॥  
  
कुण्डोदर्यूर्ध्वकेशी च तथा विकृतमुख्यपि ।  
ज्वालामुखी ततश्चोल्कामुखी च श्रीमुखी तथा ॥ ३-२२ ॥  
  
विद्यामुखी च कथिताः रुद्राणां स्वरशक्तयः ।  
महाकालीसरस्वत्यौ सर्वसिद्धिस्ततः परम् ॥ ३-२३ ॥  
  
गौरी त्रैलोक्यविद्या स्यान्मन्त्रशक्तिस्ततः परम् ।  
आत्मशक्तिर्भूतमाता ततो लम्बोदरी तथा ॥ ३-२४ ॥  
  
द्राविणी नागरी भूयः खेचरी चापि मञ्जरी ।  
रूपिणी वीरिणी पश्चात् काकोदर्यपि पूतना ॥ ३-२५ ॥  
  
स्याद्भद्रका लीयोगिन्यौ शङ्खिनी गर्जिनी तथा ।  
कालरात्रिश्च कुर्दिन्या कपर्दिन्यपि वज्रिका ॥ ३-२६ ॥  
  
जया च सुमुखी चैव रेवती माधवी तथा ।  
वारुणी वायवी चैव तथा रक्षोविदारिणी ॥ ३-२७ ॥  
  
ततश्च सहजा लक्ष्मीर्व्यापिनी च ततः परम् ।  
महामाया च कथिताः क्रमात्ताः रुद्रशक्तयः ॥ ३-२८ ॥  
  
अत्र रुद्राः स्मृता रक्ता धृतशूलकपालकाः ।  
शक्तयो रुद्रपीठस्थाः सिन्दूरारुणविग्रहाः ॥ ३-२९ ॥  
  
रक्तोत्पलकपालाभ्यामलङ्कृतकराम्बुजाः ।  
केशवो नारायणो माधवगोविन्दविष्णवः ॥ ३-३० ॥  
  
मधुसूदनसञ्ज्ञोऽन्यः स्यात् त्रिविक्रमवामनौ ।  
श्रीधरश्च हृषीकेशः पद्मनाभस्ततः परम् ॥ ३-३१ ॥  
  
दामोदरो वासुदेवः सङ्कर्षण इतीरितः ।  
प्रद्युम्नश्चानिरुद्धश्च क्रमात् स्युः स्वरमूर्तयः ॥ ३-३२ ॥  
  
पश्चाच्चक्री गदी शार्ङ्गी खड्गी शङ्खी हली पुनः ।  
मुसली शूलधृत् पाशी अङ्कुशी च ततः परम् ॥ ३-३३ ॥  
  
मुकुन्दो नन्दजो नन्दी नरो नरकजिद्धरिः ।  
कृष्णः सत्यः सात्त्वताख्यः शौरिः शूरो जनार्दनः ॥ ३-३४ ॥  
  
भूधरो विश्वमूर्तिश्च वैकुण्ठः पुरुषोत्तमः ।  
बली बालानुजो बालो वृषघ्नो वृषभस्तथा ॥ ३-३५ ॥  
  
हंसो वराहो विमलो नृसिंहो मूर्तयो हलाम् ।  
कीर्तिः कान्तिस्तथा तुष्टिः पुष्टिश्चैव धृतिस्ततः ॥ ३-३६ ॥  
  
शान्तिः क्रिया दया मेधा हर्षा श्रद्धा ततः परम् ।  
लज्जा लक्ष्मीसरस्वत्यौ प्रीती रतिरिमाः क्रमात् ॥ ३-३७ ॥  
  
जया दुर्गा प्रभा सत्या चण्डा वाणी विलासिनी ।  
विजया विरजा विश्वा विनदा सुनदा स्मृतिः ॥ ३-३८ ॥  
  
ऋद्धिः समृद्धिः शुद्धिश्च भुक्तिर्बुद्धिर्मतिः क्षमा ।  
रमोमा क्लेदिनी क्लिन्ना वसुदा वसुधा परा ॥ ३-३९ ॥  
  
प्। ४०)  
  
पारायणा च सूक्ष्मा च सन्ध्या प्रज्ञा प्रभा निशा ।  
अमोघा विद्युता चेति कादीनां मूर्तयो हरेः ॥ ३-४० ॥  
  
केशवाद्या इमे श्यामाः शङ्खचक्रलसत्कराः ।  
शक्तयस्तु प्रियाङ्केषु निषाणाः सस्मिताननाः ॥ ३-४१ ॥  
  
विद्युद्दामसमानाङ्ग्यः पङ्कजाभयबाहवः ।  
रविः प्रभाकरो भास्वान् द्युमणिः पूषणो भगः ॥ ३-४२ ॥  
  
आदित्योऽर्को वेदमूर्तिः कर्मसाक्षी दिवाकरः ।  
मित्रोऽयम्मोष्णरश्मिश्च द्वादशात्मा विभाकरः ॥ ३-४३ ॥  
  
स्वराणां मूर्तयश्चैते सूरः सूर्यो विभावसुः ।  
अहस्करोऽरुणो व्रध्नो भास्वान् सप्ततुरङ्गमः ॥ ३-४४ ॥  
  
हरिदश्वो ग्रहाधीशो मार्तण्डो भानुरव्ययः ।  
विकर्तनः सहस्रांशुर्मिहिरो मित्रमाठरौ ॥ ३-४५ ॥  
  
कर्मसाक्षी जगन्नेत्रस्तरणिः पद्मिनीप्रियः ।  
चण्डांशुः पिङ्गलो दण्डो गभस्ती घृणिरंशुमान् ॥ ३-४६ ॥  
  
प्रद्योतनो जगच्चक्षुस्तपनो लोकबान्धवः ।  
हंसस्तमोपहन्ता च त्रयीमूर्तिश्च मूर्तयः ॥ ३-४७ ॥  
  
विद्याहोपुष्टयः प्रज्ञाः सिनीवाली कुहूः पुनः ।  
रुद्रवीर्या प्रभानन्दा स्यात्पोषण्यृद्धिदा शुभा ॥ ३-४८ ॥  
  
कालरात्रिर्महारात्रिर्भद्रकाली कपालिनी ।   
विकृतिर्दण्डमुण्डिन्यौ सेन्दुखण्डा शिखण्डिनी ॥ ३-४९ ॥  
  
निशुम्भशुम्भमथनी महिषासुरमर्दिनी ।  
इन्द्राणी चैव शङ्करार्धशरीरिणी ॥ ३-५० ॥  
  
नारी नारायणी चैव त्रिशूलिन्यपि पालिनी ।  
अम्बिका हारिणी चैव समृद्धिर्वृद्धिरेव च ॥ ३-५१ ॥  
  
पिङ्गलाक्षी विशालाक्षी मायां सञ्ज्ञा वसुन्धरा ।  
श्रद्धा स्वाहा सुधा भिक्षा देवकी कमलासना ॥ ३-५२ ॥  
  
त्रिलोकधात्री सावित्री गायत्री त्रिदशेश्वरी ।  
सुरूपा बहुरूपा च पञ्चाशच्छक्तयो रवेः ॥ ३-५३ ॥  
  
इति । अथ काममातृका-  
  
कामेशः कामदः कान्तः कान्तिमान् कामगस्तथा ।  
कामाचारश्च कामी च कामुकः कामवर्द्धनः ॥ ३-५४ ॥  
  
वामोरामश्च रमणो रतिनाथो रतिप्रियः ।  
रात्रिनाथो रमाकान्तो रममाणो निशाचरः ॥ ३-५५ ॥  
  
नन्दको नन्दनो नन्दी ततो नन्दयिता ततः ।  
पञ्चबाणो रतिसखः पुष्पधन्वा महाधनुः ॥ ३-५६ ॥  
  
भ्रामणो भ्रमणश्चैव भ्रममाणो भ्रमस्तथा ।  
भ्रान्तो भ्रामकभृङ्गौ च भ्रान्तचारो भ्रमावहः ॥ ३-५७ ॥  
  
मोहनो मोहको मोहो मोहवर्द्धन एव च ।  
मदनो मन्मथश्चैव मातङ्गो भृङ्गनायकः ॥ ३-५८ ॥  
  
गायकश्चैव गीती च नर्तकः खेलकस्ततः ।  
उन्मत्तो मत्तकश्चैव विलासी लोभवर्द्धनः ॥ ३-५९ ॥  
  
कामस्य मूर्तयः प्रोक्ता अकाराद्यर्णसञ्चये ।   
रतिः प्रीतिश्च तदनु कामिनी मोहिनी ततः ॥ ३-६० ॥  
  
कमलासुविलासिन्यौ ततः कल्पलता तथा ।  
श्यामा शुचिस्मिता चैव विस्मिता तदनन्तरम् ॥ ३-६१ ॥  
  
विशालाक्षी लेलिहाना ततश्चैव दिगम्बरा ।  
वामा च कुब्जिका कान्ता नित्या कुल्या च भोगिनी ॥ ३-६२ ॥  
  
कामदा चैव तत्पश्चात् प्रोच्यते च सुलोचना ।  
सुलापिनी मर्दिनी च ततश्च कलहप्रिया ॥ ३-६३ ॥  
  
वराक्षी सुमुखी चैव नलिनी जटिनी तथा ।  
पालिनी च शिवा मुग्धा ततश्चैव रमा भ्रमा ॥ ३-६४ ॥  
  
लोला च चञ्चला चैव दीर्घजिह्वा रतिप्रिया ।  
लोलाक्षी भङ्गिनीचैव पाटला मदना तथा ॥ ३-६५ ॥  
  
माला च हंसिनी चैव ततः स्याद्विश्वतोमुखी ।  
जगदानन्दिनी चैव रमणी कान्तिरेव च ॥ ३-६६ ॥  
  
ततः स्याच्च कलङ्कध्नी वृकोदर्यपि सा तथा ।  
मेघश्यामा तथा लोभवर्द्धनी शक्तयस्तथा ॥ ३-६७ ॥  
  
ततः कामान् स्मरेन्मर्त्यो दाडिमीकुसुमोपमान् ।  
वामाङ्कशक्तिसहितान् पुष्पबाणेक्षुकार्मुकान् ॥ ३-६८ ॥  
  
शक्तयः कुङ्कुमानिभाः सर्वाभरणभूषिताः ।  
नीलोत्पलकरा ध्येयास्त्रैलोक्याकर्षणक्षमाः ॥ ३-६९ ॥  
  
इति । अथ त्रिपुरामातृका-  
  
कामिनी मोदिनी चैव मदनोन्मादिनी ततः ।  
द्राविणी खेचरी चैव घण्टिका च कलावती ॥ ३-१ ॥  
  
क्लेदिनी शिवदूती च ततश्च सुभगा भगा ।  
विद्येशी च महालक्ष्मीः कौलिनी च सुरेश्वरी ॥ ३-२ ॥  
  
स्वराणां शक्तयः प्रोक्तास्ततश्च कुलमालिनी ।  
व्यापिनी च भगा चैव वागीशी तदनन्तरम् ॥ ३-३ ॥  
  
वषट्कारी पिङ्गला च भगसर्पिण्यतः परम् ।  
सुन्दरी च ततो नीलपताका त्रिपुरा ततः ॥ ३-४ ॥  
  
प्। ४१)  
  
सिद्धेश्वरी ह्यमोघा च रत्नमालिन्यतः परम् ।  
मङ्गला भगमाला च नित्या रौद्री ततः परम् ॥ ३-५ ॥  
  
व्योमेश्वरी अम्बिका चाप्यट्टहासा ततः परम् ।  
आप्यायिनी च वज्रेशी क्षोभिणी शाम्भवी तथा ॥ ३-६ ॥  
  
स्तम्भिनी चाप्यनामा च रक्ता शुक्लापराजिता ।  
संवर्तिका च विमला अघोरा घोरया युता ॥ ३-७ ॥  
  
बिम्बादिभैरवी चैव सर्वाकर्षिणिका तथा ।  
एताः पञ्चाशदाख्याताः पञ्चाशद्वर्णविग्रहाः ॥ ३-८ ॥  
  
इति । अथ गणेशमातृका-  
  
विघ्नेश्वरो विघ्नराजो विनायकशिवोत्तमौ ।  
विघ्नकृद्विघ्नहर्ता च विघ्नराड् गणनायकः ॥ ३-१ ॥  
  
एकदन्तो द्विदन्तश्च गजवक्त्रो निरञ्जनः ।  
कपर्दी दीर्घवक्त्रश्च शङ्कुकर्णो बृषध्वजः ॥ ३-२ ॥  
  
गणनाथो गजेन्द्रश्च शूर्पकर्णस्त्रिलोचनः ।  
लम्बोदरमहानादौ चतुर्मूर्तिः सदाशिवः ॥ ३-३ ॥  
  
आमोदौ दुर्मुखश्चैव सुमुखश्च प्रमोदकः ।  
एकपादो द्विजिह्वश्च शूरो वीरश्च षण्मुखः ॥ ३-४ ॥  
  
वरदो वामदेवश्च वक्रतुण्डो द्विरण्डकः ।  
सेनानीर्ग्रामणीर्मत्तो विमत्तो मत्तवाहनः ॥ ३-५ ॥  
  
जटी मुण्डी च खड्गी च वरेण्यो वृषकेतनः ।  
भक्ष्यप्रियो मेघनादो गणपश्च गणेश्वरः ॥ ३-६ ॥  
  
एते पञ्चाशदाख्याता मूर्तयो गणपस्य तु ।  
श्रीः ह्रीस्तुष्टिश्च शान्तिश्च पुष्टिश्चैव सरस्वती ॥ ३-७ ॥  
  
रतिर्मेधा च कान्तिश्च कामिनी मोहिनी जटा ।  
तीव्रा च ज्वालिनी नन्दा सुरसा कामरूपिणी ॥ ३-८ ॥  
  
उग्रा च जयिनी सत्या विघ्नेशी च स्वरूपिणी ।  
कामदा च ततः प्रोक्ता तथा च मद्विह्वला ॥ ३-९ ॥  
  
विकटा च ततो धूम्रा भूतिर्भूमिः सती रमा ।  
ततश्च मानुषी चैव ततश्च मकरध्वजा ॥ ३-१० ॥  
  
विकर्णा भ्रुकुटी लज्जा घोणा चैव धनुर्धरा ।  
ततश्च यामिनी रात्रिश्चन्द्रिका च शशिप्रभा ॥ ३-११ ॥  
  
लोला च चञ्चलाक्षी च तथा ऋद्धिश्च दुर्भगा ।  
सुभगा च शिवा दुर्गा कालिकालकजिह्विका ॥ ३-१२ ॥  
  
विघ्नहारिणिका चैव शक्तयः स्युर्गणेशितुः ।  
  
इति । अथ योगिनीमातृका-  
  
अमृताकर्षिणीन्द्राणी चेशान्युमोर्ध्वकेशिनी ।  
ऋद्धिदा च तथा ॠषा ऌकारा ॡषिका तथा ॥ ३-१ ॥  
  
एकपादा तथैश्वर्या ओकारा चौषधात्मिका ।  
अम्बिका चाक्षरात्मा च सुराणां शक्तयः क्रमात् ॥ ३-२ ॥  
  
कालरात्रिश्च खातीता गायत्री तदनन्तरम् ।  
घण्टाधारिणिका चैव ततो ङार्णात्मिका तथा ॥ ३-३ ॥  
  
चामुण्डा चैव च्छाया च जया झङ्कारिणी तथा ।  
ञार्णात्मिका टङ्कहस्ता ततष्ठङ्कारिणी तथा ॥ ३-४ ॥  
  
डामरी चैव ढङ्कारी णङ्कारी तामसी ततः ।  
स्थानदेवी च दाक्षायण्यथ धात्री च नन्दिका ॥ ३-५ ॥  
  
पार्वती चैव फट्कारी बन्धिनी भद्रकालिका ।  
महामायायशस्विन्यौ रमा लम्बोष्ठिका ततः ॥ ३-६ ॥  
  
वरदा शशिनी षण्डा तथा चैव सरस्वती ।  
ततो हंसवती चैव ततः प्रोक्ता क्षमावती ॥ ३-७ ॥  
  
इति । अथ पीठमातृका-  
  
कामरूपं च काशीकं नेपालं पौण्डवर्धनम् ।  
पुरस्थिरं कान्यकुब्जं पूर्णगिर्यर्बुदे ततः ॥ ३-१ ॥  
  
आम्रातकेश्वरं चैव एकाम्रं तदनन्तरम् ।  
त्रिस्रोतः कामकोटं च कैलासं भृगुपत्तनम् ॥ ३-२ ॥  
  
केदारं चन्द्रनगरं श्रीपुरोङ्कारके ततः ।  
जालन्धरं मालवं च कुलान्तं देविकोटकम् ॥ ३-३ ॥  
  
गोकर्णं मारुतेशं च अट्टहासं ततः परम् ।  
विरजं राजगेहं च महापथमतः परम् ॥ ३-४ ॥  
  
कोल्हमेलापुरं चैव कौलेश्वरमतः परम् ।  
जयन्तिका चोञ्जयिनी चरित्रं क्षीरकं ततः ॥ ३-५ ॥  
  
हस्तिनापुरमुड्डीशं प्रयागं तदनन्तरम् ।  
पष्ठीशमायानगरे जलेश्वरमतः परम् ॥ ३-६ ॥  
  
मलयं च महीपीठं श्रीशैलं मेरुपीठकम् ।  
ततो गिरिवरं चैव महेन्द्रं वामनं ततः ॥ ३-७ ॥  
  
हिरण्यकं महालक्ष्मीपुरमुड्यानमेव च ।  
छायाच्छत्रं महापीठं पञ्चाशद्वर्णगान्यथ ॥ ३-८ ॥  
  
प्। ४२)  
  
इति । अथ कामाकर्षिण्यादिमातृका-  
  
कामाकर्षिणिका चैव बुद्ध्याकर्षिणिका तथा ।   
अहङ्काराकर्षिणी च शब्दाकर्षिणिका तथा ॥ ३-१ ॥  
  
स्पर्शाकर्षिणिका चैव रूपाकर्षिणिका तथा ।  
रसाकर्षिणिका चैव गन्धाकर्षिणिका ततः ॥ ३-२ ॥  
  
चित्तधैर्याकर्षिणिके स्मृत्याकर्षिणिका तथा ।  
नामाकर्षिणिका चैव बीजाकर्षिणिका ततः ॥ ३-३ ॥  
  
आत्माकर्षिणिका चैवामृताकर्षिणिका तथा ।  
शरीराकर्षिणी चैव षोडशस्वरगाः क्रमात् ॥ ३-४ ॥  
  
सर्वसङ्क्षोभिणी शक्तिः सर्वविद्राविणी ततः ।  
सर्वाकर्षिणिका चैव सर्वाह्लादिनिका ततः ॥ ३-५ ॥  
  
सर्वसम्मोहिनी सर्वस्तम्भिनी सर्वजृम्भिणी ।  
ततः सर्ववशङ्कारी सर्वरञ्जनिका तथा ॥ ३-६ ॥  
  
सर्वोन्मादनकारी च ततः सर्वार्थसाधिनी ।  
सर्वसम्पत्प्रपूरा च सर्वमन्त्रमयी तथा ॥ ३-७ ॥  
  
सर्वद्वन्द्वक्षयङ्कारी सर्वसिद्धिप्रदा ततः ।  
सर्वसम्पत्प्रदा चैव सर्वप्रियकरी ततः ॥ ३-८ ॥  
  
सर्वमङ्गलकारी च सर्वकामप्रदा ततः ।  
सर्वदुःखविमोचिनी सम्प्रोक्ता तदनन्तरम् ॥ ३-९ ॥  
  
सर्वमृत्युप्रशमनी सर्वविघ्ननिवारिणी ।  
सर्वाङ्गसुन्दरी चैव सर्वसौभाग्यदा तथा ॥ ३-१० ॥  
  
सर्वज्ञा सर्वशक्तिश्च सर्वैश्वर्यफलप्रदा ।  
सर्वज्ञानमयी चैव सर्वव्याधिविनाशिनी ॥ ३-११ ॥  
  
सर्वाधारस्वरूपा च सर्वपापहरा तथा ।  
सर्वानन्दमयी चैव सर्वरक्षास्वरूपिणी ॥ ३-१२ ॥  
  
ततः सम्प्रोच्यते चैव सर्वेप्सितफलप्रदा ।  
  
इति । अथ त्रिशक्ति (प्रपञ्च) मातृका प्रत्यक्षरं नामद्वयम्-  
  
प्रपञ्चरूपा श्रीर्द्वीपरूपा मायाब्धिरूपिणी ।  
कमला गिरिरूपा च ततो वै विष्णुवल्लभा ॥ ३-१ ॥  
  
ततः पत्तनरूपा च ततो वै पद्मधारिणी ।  
पीठरूपा समुद्रादितनया क्षेत्ररूपिणी ॥ ३-२ ॥  
  
लोकमाता वनरूपा ततः कमलवासिनी ।  
ततश्चाश्रम रूपा च इन्द्रिरा च ततः परम् ॥ ३-३ ॥  
  
गुहारूपा ततो माया नदीरूपा रमा ततः ।  
तथा चतुररूपा च पद्मोद्भिज्जस्वरूपिणी ॥ ३-४ ॥  
  
नरायणप्रिया चैव ततः स्वेदजरूपिणी ।  
सिद्धलक्ष्मीस्तथा प्रोक्ता ततश्चाण्डजरूपिणी ॥ ३-५ ॥  
  
जरामृजस्वरूपा च महालक्ष्मीस्ततः परम् ।  
ततश्च लवरूपार्या त्रुटिरूपा ह्युमा तथा ॥ ३-६ ॥  
  
कलारूपा चण्डिका च काष्ठारूपा च दुर्गिका ।  
निमेषरूपा च शिवा श्वासरूपा ततः परम् ॥ ३-७ ॥  
  
अपर्णा घटिकारूपा ह्यम्बिका च ततः परम् ।  
मुहूर्तरूपा च सती ततः प्रहररूपिणी ॥ ३-८ ॥  
  
ईश्वरी दिनरूपा च शाम्भवी च ततः परम् ।  
सन्ध्यारूपा तथेशानी रात्रिरूपा च पार्वती ॥ ३-९ ॥  
  
तिथिरूपा मङ्गला च वाररूपा ततः परम् ।  
दाक्षायणी च नक्षत्ररूपा हैमवती ततः ॥ ३-१० ॥  
  
योगरूपा महामाया ततः करणरूपिणी ।  
माहेश्वरी पक्षरूपा मृडानी मासरूपिणी ॥ ३-११ ॥  
  
रुद्राणी शशिरूपा च शर्वाणी ऋतुरूपिणी ।  
परमेश्वर्ययनरूपा काली वत्सररूपिणी ॥ ३-१२ ॥  
  
कात्यायनी युगादिश्च रूपा गौरी तथैव च ।  
ततः प्रलयरूपा च भवानी तदनन्तरम् ॥ ३-१३ ॥  
  
पञ्चभूतस्वरूपा च ब्राह्मी च तदनन्तरम् ।  
तथा च पञ्चतन्मात्ररूपा वागीश्वरी ततः ॥ ३-१४ ॥  
  
कर्मेन्द्रियस्वरूपा च वाणी चैव ततः परम् ।  
ज्ञानेन्द्रियस्वरूपा च सावित्री प्राणरूपिणी ॥ ३-१५ ॥  
  
सरस्वती च तत्पश्चाद् गुणत्रयस्वरूपिणी ।   
गायत्र्यन्तःकरणरूपा वाक्प्रदा च ततः परम् ॥ ३-१६ ॥  
  
अवस्थात्रयरूपा च शारदा च ततः परम् ।  
सप्तधातुस्वरूपा च भारती तदनन्तरम् ॥ ३-१७ ॥  
  
दोषत्रयस्वरूपा च ततो विद्यात्मिका तथा ।  
प्रपञ्चमातृका ख्याता सर्वसिद्धिप्रदा स्मृता ॥ ३-१८ ॥  
  
इति प्रपञ्चमातृका ॥ अथ कालीमातृका-  
  
काली कपालिनी कुल्ला कुरुकुल्ला विरोधिनी ।  
विप्रचित्ता तथोग्रोग्रप्रभा दीप्ता तथैव च ॥ ३-१ ॥  
  
प्। ४३)  
  
नीला घना बलाका च मात्रा मुद्रा मिता तथा ।  
ब्राह्मी तथैव सम्प्रोक्ताः षोडश स्वरशक्तयः ॥ ३-२ ॥  
  
नारायणी च माहेशी चामुण्डा च ततः परम् ।  
कौमारी च तथैवोक्ता पञ्चमी चापराजिता ॥ ३-३ ॥  
  
वाराही नारसिंही च भैरवी तदनन्तरम् ।  
महदाद्या भैरवी च प्रोक्ता सा सिंहभैरवी ॥ ३-४ ॥  
  
तथा धूम्राभैरवी च सम्प्रोक्ता भीमभैरवी ।  
उन्मत्तभैरवी चैव वशीकरणभैरवी ॥ ३-५ ॥  
  
मोहनाद्या भैरवी च ऐन्द्र्याग्नेयी ततः परम् ।  
याम्या च राक्षसी चैव वारुणी वायवी तथा ॥ ३-६ ॥  
  
कौवेरी च तथेशानी ब्रह्माणी वैष्णवी तथा ।  
वज्रिणी शक्तिनी चैव दण्डिनी खड्गिनी तथा ॥ ३-७ ॥  
  
पाशिन्यङ्कुशिनी चैव गदिनी शूलिनी तथा ।  
मालिनी चक्रिणी चैव प्रोक्ता व्यञ्जनशक्तयः ॥ ३-८ ॥  
  
इति । अथ तारामातृका त्रिषष्ट्यक्षराणाम्-  
  
कुलेशी कुलनन्दा च वागीशी भैरवी तथा ।  
उमा श्रीः शान्तिका चण्डा धूम्रा काली कपालिनी ॥ ३-१ ॥  
  
वाग्वादिनी च नकुली भद्रकाली शशिप्रभा ॥ ३-२ ॥  
  
प्रत्यङ्गिरा सिद्धलक्ष्मीरमृतेशी च चण्डिका ।   
खेचरी भूचरी सिद्धा कामाक्षी हिङ्गुला वसा ॥ ३-३ ॥  
  
जया च विजया चाथाजिता नित्यापराजिता ।  
विलासिनी तथा घोरा चित्रा मुग्धा धनेश्वरी ॥ ३-४ ॥  
  
सोमेश्वरी महाचण्डा विद्या हंसी विनायिका ।  
वेदगर्भा तथा भीमा उग्रा वैद्या च सद्गतिः ॥ ३-५ ॥  
  
उग्रेश्वरी चन्द्रगर्भा ज्योत्स्ना सत्या यशोवती ।  
कुलिका कामिनी काम्या ज्ञानवत्यथ डाकिनी ॥ ३-६ ॥  
  
राकिणी लाकिनी चाथ काकिनी शाकिनीत्यपि ।  
हाकिनी च चतुःषष्टिः शक्तयः सिद्धिदायिकाः ॥ ३-७ ॥  
  
इति तारामातृका ॥ अथ षोडशीमातृका-  
  
कामेशी भगमाला च नित्यक्लिन्ना ततः परम् ।   
भेरुण्डावह्निवासिन्यौ वज्रेशी तदनन्तरम् ॥ ३-१ ॥  
  
शिवादूती च त्वरिता ततश्च कुलसुन्दरी ।  
नित्या नीलपताका च विजया सर्वमङ्गला ॥ ३-२ ॥  
  
ज्वालामालिनी चित्रे च महात्रिपुरसुन्दरी ।  
षोडशीमातृकायाश्च सम्प्रोक्ताः स्वरशक्तयः ॥ ३-३ ॥  
  
ग्रसिनी प्रियवादिन्यौ कराली च कपालिनी ।  
शिवा घोषा च दंष्ट्रा च वीरोमा वाक्प्रदा तथा ॥ ३-४ ॥  
  
नारायणी मोहिनी च प्रज्ञा च शिखिवाहिनी ।  
भीषणा वायुवेगा च भीमा चैव विनायिका ॥ ३-५ ॥  
  
पूर्णा शक्तिश्च कङ्काली कुर्दिनी कालिका तथा ।  
दीपनी च जयन्तिन्या पाविनी लम्बिनी तथा ॥ ३-६ ॥  
  
संहारिणी छागली च पूतना मोदिका तथा ।  
परशक्तिस्तथाम्बा च इच्छाशक्तिस्ततः परम् ॥ ३-७ ॥  
  
महाकाली च सम्प्रोक्ता व्यञ्जनानां च शक्तयः ।  
  
इति षोडशीमातृका ॥ अथ भुवनेशीमातृका-  
  
जया च विजया चैव अजिता चापराजिता ।  
नित्या विलासिनी दोग्ध्री अघोरा मङ्गला तथा ॥ ३-१ ॥  
  
डाकिनी राकिणी चैव लाकिनी काकिनी तथा ।  
शाकिनी हाकिनी चैव याकिनी स्वरशक्तयः ॥ ३-२ ॥  
  
मङ्गला च महाकाली कुण्डली कुलसुन्दरी ।  
कपाली कमलावत्या चामुण्डा मेरुवासिनी ॥ ३-३ ॥  
  
भुवनेशी सरस्वत्यौ कपिला कुलमालिनी ।  
विनायिका जया नन्दा महालक्ष्मीश्च भैरवी ॥ ३-४ ॥  
  
ब्रह्माणी च तथा ज्वालावली लिङ्गप्रभा तथा ।  
मुण्डिनी च महावेगा उद्भवा वैष्णवी शिवा ॥ ३-५ ॥  
  
महामाया तु चक्राङ्गी एकपादा सुरेश्वरि ।  
कौवेरी मण्डली चैव वाराही च जलन्धरी ॥ ३-६ ॥  
  
कामाख्या काममध्यस्था व्यञ्जनानां तु शक्तयः ।  
  
इति भुवनेशीमातृका ॥ अथ भैरवीमातृका-  
  
त्रिपुरा त्रिपुरेशी च तथा त्रिपुरसुन्दरी ।  
त्रिपुराद्या वासिनी च त्रिपुराश्रीस्ततः परम् ॥ ३-१ ॥  
  
त्रिपुरामालिनी चैव त्रिपुर सिद्धा ततः परम् ।  
त्रिपुराम्बा ततश्चैव महात्रिपुरभैरवी ॥ ३-२ ॥  
  
प्। ४४)  
  
ब्राह्मी माहेश्वरी चैव कौमारी वैष्णवी तथा ।  
वाराही च तथेन्द्राणी चामुण्डा स्वरशक्तयः ॥ ३-३ ॥  
  
विशाला च विशालाक्षी निर्मला मलवर्जिता ।  
काली च कालकल्पा च कालरात्रिर्निशाचरी ॥ ३-४ ॥  
  
ऊर्ध्वकेशी मुक्तकेशी वीराचैव महाभया ।  
जयदा मानिनी माया प्रचण्डा बिन्दुमालिनी ॥ ३-५ ॥  
  
विरूपा च विरूपाक्षी खट्वाङ्गी विश्वरूपिणी ।  
रौद्री माया च प्रेताक्षी फेत्कारी भयनादिनी ॥ ३-६ ॥  
  
धूम्राक्षी योगिनी घोरा विश्वरूपा भयङ्करी ।  
भैरवी भीषणीया च लम्बोष्ठी च महाबला ॥ ३-७ ॥  
  
व्यञ्जनानां विशेषेण सम्प्रोक्ताः शक्तयः क्रमात् ।  
  
इति भैरवीमातृका ॥ अथ च्छिन्नमस्तामातृका :  
  
लक्ष्मीर्लज्जा शिवा माया वाणी ब्राह्मी च वैष्णवी ।  
रौद्रीश्वरी जया पद्मा वर्णिनी डाकिनी तथा ॥ ३-१ ॥  
  
कराली विकराली च घोरा च स्वरशक्तयः ।  
काली च खड्गिनी चण्डा भैरवी पिङ्गला तथा ॥ ३-२ ॥  
  
इण्द्राणी चैव फट्कारी हारिणी योगिनी तथा ।  
प्रकाशिनी वज्रिणी च सिता पीता रमा तथा ॥ ३-३ ॥  
  
दिगम्बरी महाघोरा मुक्तकेशी चिदाश्रया ।  
चामुण्डा छिन्नमस्ता च भीमा हूङ्कारिणी सिता ॥ ३-४ ॥  
  
पद्मानना पद्मगर्भा पुष्पणी चारुहासिनी ।  
विजया मङ्गला कान्तिर्मालिनी तारिणी तथा ॥ ३-५ ॥  
  
महोदर्यस्थिमाला च नागयज्ञोपवीतिनी ।  
व्यञ्जनानां च सम्प्रोक्ताः शक्तयः सर्वकामदाः ॥ ३-६ ॥  
  
इति च्छिन्नमस्तामातृका ॥ अथ धूमावतीमातृका :  
  
धूमावती धूमनेत्रा धर्मटी मर्कटी तथा ।  
घोररूपा च लम्बोष्ठी श्यामा श्याममुखी शिवा ॥ ३-१ ॥  
  
काकध्वजा कोटराक्षी धूमा धूमान्धकारिणी ।  
मुक्तकेशी महाघोरा तथा लम्बपयोधरा ॥ ३-२ ॥  
  
स्वराणां शक्तयः प्रोक्ताः सर्वसिद्धिप्रदायिकाः ।  
कोटरा कोटराक्षी च ऊर्ध्वकेशी दिगम्बरी ॥ ३-३ ॥  
  
तमिस्रा तामसी चोग्रा विवर्णा मलिनाम्बरा ।  
लम्बस्तनी च विरलद्विजा दीर्घा कृशोदरी ॥ ३-४ ॥  
  
विधवा शूर्पहस्ता च रूक्षा रूक्षशिरोधरा ।  
चलहस्ता चञ्चलाक्षी जटिला कुटिलैक्षणा ॥ ३-५ ॥  
  
क्षुधातुरा पिपासार्ता तीक्ष्णा रौद्रा भयानका ।  
उत्कारी क्रोधिनी मृत्युः क्रिया रिपुविमर्दिनी ॥ ३-६ ॥  
  
सत्वरा काकजङ्घा च श्मशानालयवासिनी ।   
महाकाली च गदिताः सिद्धा व्यञ्जनशक्तयः ॥ ३-७ ॥  
  
इति धूमावतीमातृकाः ॥ अथ बगलामातृका :  
  
बगला स्तम्भिनी चैव जम्भिनी मोहिनी तथा ।  
वश्या चलाचला चैव दुर्द्धरा कल्मग तथा ॥ ३-१ ॥  
  
धीरा च कल्पना कालकर्षिणी भ्रामका तथा ।  
ततश्च मन्दगमना भोगिनी योगिनी तथा ॥ ३-२ ॥  
  
एतास्तु सिद्धिदायिन्यः षोडश स्वरमूर्तयः ।  
भगाम्बा भगमाला च भगवाहा भगोदरी ॥ ३-३ ॥  
  
भगिनी भगजिह्वा च भगस्था भगसर्पिणी ।  
भगलोला भगाक्षी च शिवा भगनिपातिनी ॥ ३-४ ॥  
  
जया च विजया धात्री अजिता चापराजिता ।  
जम्भिनी स्तम्भिनी चैव मोहिन्याकर्षिणी ह्युम ॥ ३-५ ॥  
  
रम्भिणी जृम्भणी चैव कीलिनी वशिनी तथा ।  
रम्भा माहेश्वरी चैव मङ्गला रूपिणी तथा ॥ ३-६ ॥  
  
पीता पीताम्बरा भव्या सुरूपा बहुभाषिणी ।  
एतास्तु शक्तयः प्रोक्ता व्यञ्जनानां तु सिद्धिदाः ॥ ३-७ ॥  
  
इति बगलामातृका ॥ अथ मातङ्गीमातृका :  
  
वामा ज्येष्ठा च रौद्री च शान्तिः श्रद्धा तथैव च ।  
वागीश्वरी क्रिया लक्ष्मीः सृष्टिश्चैव तु मोहिनी ॥ ३-१ ॥  
  
प्रथमा भाविनी विद्युल्लता चिच्छक्तिरेव च ।  
ततश्च सुन्दरानन्दा नागबुद्धिस्तथैव च ॥ ३-२ ॥  
  
एताः संसिद्धिदायिन्यः षोडश स्वरशक्तयः ।  
सरस्वती रतिः प्रीतिः कीर्तिः कान्तिस्तथैव च ॥ ३-३ ॥  
  
पुष्टिस्तुष्टी रमा चैव मन्मथा मकरध्वजा ।  
मदना पुष्पचापा च द्राविणी शोषिणी तथा ॥ ३-४ ॥   
  
बन्धिनी मोहिनी वश्या ततश्चाकर्षिणी तथा ।  
हृल्लेखा गगना रक्ता महोच्छुष्मा करालिका ॥ ३-५ ॥  
  
अनङ्गकुसुमानङ्गमेखला च ततः परम् ।  
अनङ्गमदना चैव अनङ्गमदनातुरा ॥ ३-६ ॥  
  
प्। ४५)  
  
अनङ्गमदनानङ्गवेगानङ्गादिसम्भवा ।  
अनङ्गभुवनपाला चानङ्गशशिरेखिका ॥ ३-७ ॥  
  
मनोभवा च मातङ्गी कामा व्यञ्जनशक्तयः ।  
  
इति मातङ्गीमातृका ॥ अथ लक्ष्मीमातृका :  
  
प्रकृतिर्विकृतिर्विद्या सर्वभूतादिभावना ।  
श्रद्धा विभूतिः सुरभिर्वाक्प्रदा कमलात्मिका ॥ ३-१ ॥  
  
पद्मालया शची पद्मा शुद्धिः स्वाहा स्वधा तथा ।  
धन्या चैव च सम्प्रोक्ताः षोडश स्वरशक्तयः ॥ ३-२ ॥  
  
हिरण्या च तथा लक्ष्मीर्नित्यपुष्टा विभावरी ।  
अदितिश्च दितिश्चैव दीप्ता च वसुधा तथा ॥ ३-३ ॥  
  
करुणा धर्मनिलया पद्माक्षी भूतधारिणी ।  
पद्मप्रभा वेदमाता पद्महस्ता ततः परम् ॥ ३-४ ॥  
  
पद्मोद्बवा पद्ममुखी पद्मसुन्दरिका तथा ।  
पद्मनाभप्रिया पद्मगन्धिनी पद्मिनी रमा ॥ ३-५ ॥  
  
पद्ममालाधरा पद्मा सुप्रसन्ना प्रिया तथा ।  
कान्तिः प्रिया च कमला अनघा हरिवल्लभा ॥ ३-६ ॥  
  
अमोघा अमृता दिव्याशोका व्यञ्जनशक्तयः ।  
  
इति लक्ष्मीमातृका ॥ अथ कामेश्वरीमातृका :  
  
कामेश्वरी महामाया वागीशी ब्रह्मसञ्ज्ञिता ।  
अक्षरा च त्रिमात्रा च त्रिपदा त्रिगुणात्मिका ॥ ३-१ ॥  
  
सुरसिद्धगणाध्यक्षा गणमाता गणेश्वरी ।  
चण्डिका चण्डमुण्डा च चामुण्डी दंष्ट्रिणीष्टदा ॥ ३-२ ॥  
  
स्वराणां शक्तयः प्रोक्ताः सर्वसिद्धिप्रदायिकाः ।  
विश्वम्भरा विश्वयोनिर्विश्वमाता वसुप्रदा ॥ ३-३ ॥  
  
स्वाहा स्वधा तुष्टि ऋद्धी गायत्री गोगणा खगा ।  
वेदमाता वरिष्ठा च सुप्रभा सिद्धवाहिनी ॥ ३-४ ॥  
  
आदित्यहृदया चन्द्रा चन्द्रभावानुमण्डला ।  
ज्योत्स्ना हिरण्मयी भव्या भवदुःखभयापहा ॥ ३-५ ॥  
  
शिवतत्त्वा शिवा शान्ता शान्तिदा शान्तरूपिणी ।  
सौभाग्यदा शुभा गौरी उमा हैमवती प्रिया ॥ ३-६ ॥  
  
दक्षा च व्यञ्जनानां तु गदिताः शक्तयः क्रमात् ।  
  
इति कामेश्वरीमातृका ॥ अथ भगमालिनीमातृका :  
  
भगमाली भगा भाग्या भगिनी च भगोदरी ।  
गुह्या दाक्षायणी कन्या दक्षयज्ञविनाशिनी ॥ ३-१ ॥  
  
जया च विजया चैव अजिता चापराजिता ।  
सुदीप्ता लेलिहाना च कराला स्वरशक्तयः ॥ ३-२ ॥  
  
आकाशनिलया ब्राह्मी बाला च ब्रह्मचारिणी ।  
ब्रह्मास्यास्यरता प्रह्वी सावित्री ब्रह्मपूजिता ॥ ३-३ ॥  
  
प्रज्ञा माता परा बुद्धिर्विश्वमाता च शाश्वती ।  
मैत्री कात्यायनी दुर्गा दुर्गसन्तारिणी परा ॥ ३-४ ॥  
  
मूलप्रकृतिरीशाना पुंस्प्रधानेश्वरेश्वरी ।   
आप्यायनी पावनी च पवित्रा मङ्गला यमा ॥ ३-५ ॥  
  
ज्योतिष्मिती संहरिणी सृष्टिस्थित्यन्तकारिणी ।  
अघोरा घोररूपा च व्यञ्जनानां च शक्तयः ॥ ३-६ ॥  
  
इति भगमालामातृका ॥ अथ नित्यक्लिन्नामातृका :  
  
नित्यक्लिन्ना नित्यमदद्रवोमा विश्वरूपिणी ।  
योगेश्वरी योगगम्या योगमाता वसुन्धरा ॥ ३-१ ॥  
  
धन्या धनेश्वरी धान्या रत्नदा पशुवर्धिनी ।  
कूष्माण्डी दारुणी चण्डी स्वराणां शक्तयः क्रमात् ॥ ३-२ ॥  
  
घोरा घोरस्वरूपा च मातृका माधवी दशा ।  
एकाक्षरा विश्वमूर्तिर्विश्वा विश्वेश्वरी ध्रुवा ॥ ३-३ ॥  
  
शर्वा क्षमादिर्भूतात्मा भूतिदा भूतिवर्धिनी ।  
भूतेश्वरप्रिया भूतिर्भूतमाला च यौवनी ॥ ३-४ ॥  
  
वैदेही पूजिता सीता मायावी भववाहिनी ।  
सत्त्वस्था सत्त्वनिलया सत्त्वासत्त्वचिकीर्षणा ॥ ३-५ ॥  
  
विश्वस्था निश्वनिलया श्रीफला श्रीनिकेतना ।  
श्रीःशशाङ्कधरा नन्दा व्यञ्जनानां च शक्तयः ॥ ३-६ ॥  
  
इति नित्यक्लिन्नामातृका ॥ अथ भेरुण्डामातृका :  
  
भेरुण्डा भैरवी साध्वी नताख्यानन्तसम्भवा ।  
त्रिगुणी घोषिणी घोषा लक्ष्मीः पुष्टा शुभालया ॥ ३-१ ॥  
  
धर्मोदया धर्मबुद्धिर्धर्माधर्मपुटद्वया ।  
ज्येष्ठा यमस्य भगिनी चैला कौशेयवासिनी ॥ ३-२ ॥  
  
भ्रमणा भ्रामिणी भ्राम्या भ्रमा ज्ञानापहारिणी ।  
माहेन्द्री वारुणी सौम्या कौवेरी हव्यवाहिनी ॥ ३-३ ॥  
  
प्। ४६)  
  
वायवी नैर्-ऋतीशानी लोकपालैकरूपिणी ।  
मोहिनी मोहजननी स्मृतिवृत्तान्तबाधिनी ॥ ३-४ ॥  
  
यक्षाणां जननी यक्षी सिद्धिर्वैश्रवणालया ।  
मेधा श्रद्धा धृतिः प्रज्ञा सर्वदेवनमस्कृता ॥ ३-५ ॥  
  
आशा वाञ्छा निरीहेच्छा तथा भूतानुवर्तिनी ।  
शक्तयः कथिताश्चैकपञ्चाशद्वर्णगाः क्रमात् ॥ ३-६ ॥  
  
इति भेरुण्डामातृका ॥ अथ वह्निवासिनीमातृका :  
  
वह्निवासिनिका वह्निनिलया वह्निरूपिणी ।  
यज्ञविद्या महाविद्या ब्रह्मविद्या गुहालया ॥ ३-१ ॥  
  
भूतेश्वरी ब्रह्मधात्री विमला कनकप्रभा ।  
विरूपाक्षा विशालाक्षी हिरण्याक्षी शतानना ॥ ३-२ ॥  
  
त्र्यक्षा च कामला विद्या सिद्धविद्या धराधिपा ।  
देवमाता दितिः पुण्या दनुः कद्रूः सुपर्णिका ॥ ३-३ ॥  
  
अपान्निधिर्महावेगा महोर्मिवरुणालया ।  
इष्टा तुष्टिकरी च्छाया सामगा रुचिरा परा ॥ ३-४ ॥  
  
ऋग्यजुःसामविलया वेदोत्पत्तिः स्तुतिप्रिया ।  
प्रद्युम्नदयिता साध्वी सुखसौभाग्यसिद्धिदा ॥ ३-५ ॥  
  
सर्वकामप्रदा भद्रा सुभद्रा सर्वमङ्गला ।  
धामिनी धमनी माध्वी मधुकैटभमर्दिनी ॥ ३-६ ॥  
  
बाणप्रहरिणी बाणा प्रोक्ता व्यञ्जनशक्तयः ।  
  
इति वह्निवासिनीमातृका ॥ अथ वज्रेश्वरीमातृका :  
  
महावज्रेश्वरी नित्या विधिस्था चारुहासिनी ।  
उषानिरुद्धपत्न्यौ च रेवती रैवतात्मजा ॥ ३-१ ॥  
  
हलायुधप्रिया माया गोकुला गोकुलालया ।  
कृष्णानुजा कृष्णरजा नन्दस्य दुहिता सुता ॥ ३-२ ॥  
  
कंसविद्राविणी क्रुद्धा सिद्धचारणसेविता ।  
गोक्षीराङ्गा धृतवती भव्या गोपजनप्रिया ॥ ३-३ ॥  
  
शाकम्भरी सिद्धविद्या वृद्धा सिद्धिकरी क्रिया ।  
दावाग्निर्विश्वरूपा च विश्वेशी दितिसम्भवा ॥ ३-४ ॥  
  
आधारचक्रनिलया द्वारशालावगाहिनी ।  
सूक्ष्मा सूक्ष्मतरा स्थूला सप्रपञ्चा निरामया ॥ ३-५ ॥  
  
निष्प्रपञ्चा क्रियातीता क्रियारूपा फलप्रदा ।  
प्राणाख्या मन्त्रमाता च सोमसूर्यामृतप्रदा ॥ ३-६ ॥  
  
छन्दःख्याता च चिद्रूपा परमानन्ददायिनी ।  
निरानन्दा स्मृताश्चकपञ्चाशच्छक्तयः क्रमात् ॥ ३-७ ॥  
  
इति वज्रेश्वरीमातृका ॥ अथ शिवादूतीमातृका :  
  
शिवादूती सुनन्दा चानन्दिनी विषपद्मिनी ।  
पातालखण्डमध्यस्था हृल्लेखा वनखेचरी ॥ ३-१ ॥  
  
कला सप्तदशी शुद्धा पूर्णचन्द्रनिभानना ।  
आत्मज्योतिः स्वयञ्ज्योतिरग्निज्योतिरनाहता ॥ ३-२ ॥  
  
प्राणशक्तिः क्रियाशक्तिरिच्छाशक्तिः सुखावहा ।  
ज्ञानशक्तिः सुखानन्दा वेदिनी महिमा प्रभा ॥ ३-३ ॥  
  
ऋजुर्यज्ञा यज्ञसाम्नी सामस्वरविनोदिनी ।  
गीतिः सामध्वनिः स्रोता हुङ्कृतिः सामवेदिनी ॥ ३-४ ॥  
  
अध्वरा गिरिजा क्षुद्रा निग्रहानुग्रहात्मिका ।  
पुराणी शिल्पिजननी इतिहासावबोधिनी ॥ ३-५ ॥  
  
वेदिका यज्ञजननी महावेदिः सदक्षिणा ।  
आन्वीक्षिकी त्रयी वार्ता गोरक्षा गदिताः क्रमात् ॥ ३-६ ॥  
  
शक्तयश्चैकपञ्चाशत् सर्वकामप्रदायिकाः ।  
  
इति शिवादूतीमातृका ॥ अथ त्वरितामातृका :  
  
त्वरिता तोतुला धात्री किराती कृषिवाणिजे ।  
सर्वेश्वरी ध्रुवा सर्वा सर्वज्ञानसमुद्भवा ॥ ३-१ ॥  
  
त्रिमात्री त्रिपुरा सर्वाकारा मेया ततः परम् ।  
ब्रह्माणी शान्तिकरका सम्प्रोक्ताः स्वरशक्तयः ॥ ३-२ ॥  
  
कौमारी विश्वजननी शूलहस्ता महेश्वरी ।  
किङ्करी शक्तिहस्ता च दक्षयज्ञविनाशिनी ॥ ३-३ ॥  
  
वरायुधा शङ्खरवा वैष्णव्यव्यक्तिरूपिणी ।  
वराहमूर्तिर्वाराही नृसिंहा सिंहविक्रमा ॥ ३-४ ॥  
  
सहस्राक्षी सुराढ्या च सर्वपापापहा शिवा ।  
शिवदूती घोररवा क्षुरिपाशासिधारिणी ॥ ३-५ ॥  
  
विकराली महाकाली कापाली पापहारिणी ।  
महालक्ष्मीर्महाकुक्षिर्योगिनी वृन्दवन्दिनी ॥ ३-६ ॥  
  
षट्चक्री चक्रनियला चक्रगा योनिरूपिणी ।  
गदिताः शक्तयस्त्वेताः व्यञ्जनानां च शक्तयः ॥ ३-७ ॥  
  
प्। ४७)  
  
इति त्वरितामातृका । अथ कुलसुन्दरीमातृका :  
  
बालोमा भैरवी शान्ता त्रिपुरा त्रिपुरेश्वरी ।  
अहिंसा तिमिरघ्नी च भास्वरा सूर्यमण्डला ॥ ३-१ ॥  
  
वरायुधा वरारोहा वरेण्या विष्णुवल्लभा ।   
श्रुतिर्निरन्तरा वेद्या सिद्धिः सर्वार्थसाधिनी ॥ ३-२ ॥  
  
पञ्चपञ्चात्मिका गुह्या गोनिवासा च गोधना ।  
सान्ध्ययोगोद्भावा शक्तिर्मात्रा काष्ठा कलात्मिका ॥ ३-३ ॥  
  
पीयूषा वाजिजिह्वा च रसाधारा इरम्मदा ।   
विद्युच्छतघ्नी सिंहाक्षी एकपिङ्गाङ्किता सदा ॥ ३-४ ॥  
  
कपाली वेद्या वेताली भूतसङ्घनमस्कृता ।  
स्पृष्टा स्पृष्टपदा भावा विभवा देशभाषिणी ॥ ३-५ ॥  
  
सर्वारम्भा निरारम्भा आरम्भा भाववाहिनी ।  
भारती भास्वरा चैव प्रोक्ता व्यञ्जनशक्तयः ॥ ३-६ ॥  
  
इति कुलसुन्दरीमातृका ॥ अथ नित्यामातृका :  
  
नित्या च भैरवी सूक्ष्मा प्रचण्डा सद्गतिप्रदा ।  
प्रिया शुद्धा च शुष्का च रक्ताङ्गी रक्तलोचना ॥ ३-१ ॥  
  
खट्वाङ्गधारिणी शङ्खा कङ्काला कालवर्हिणी ।  
हिमघ्नयना वृत्ता सम्प्रोक्ताः स्वरशक्तयः ॥ ३-२ ॥  
  
भूतनाथा भूतभाव्या दुर्वृत्तजनसम्पदा ।  
पुण्योत्सवा पुण्यगन्धा पुण्यपापविवेकिनी ॥ ३-३ ॥  
  
दिग्वासा क्षौमवसना एकवस्त्रो जटाधरा ।  
कपालमालिनी घण्टाधरा चैव धनुर्धरा ॥ ३-४ ॥  
  
टङ्कहस्ता चला ब्राह्मी हाकिनी शाकिनी रमा ।  
ब्रह्माण्डपालितमुखा विष्णुमाया चतुर्भुजा ॥ ३-५ ॥  
  
अष्टादशभुजा भीमा विचित्रा चित्ररूपिणी ।  
पद्मासना पद्मवहा स्फुरत्कान्तिः शुभावहा ॥ ३-६ ॥  
  
मौनिनी मौलिनी मान्या मानदा मानवर्द्धिनी ।  
जगत्प्रिया विष्णुगर्भा मङ्गला मङ्गलप्रिया ॥ ३-७ ॥  
  
भूतिर्भूतिकरी भाग्या भोगीन्द्रशयना मिता ।  
तप्तवामीकरी कृत्या आर्या वंशविवर्द्धिनी ॥ ३-८ ॥  
  
अघौघशोषणी श्रावी कृत्तान्ता शक्तयस्त्विमाः ।  
एकपञ्चादशदर्णानां सर्वसिद्धिप्रदायिकाः ॥ ३-९ ॥  
  
इति नित्यामातृका । अथ नीलपताकामातृका-  
  
अथ नीलपताका च नीला माया जगत्प्रिया ।  
सहस्रवज्रा पद्माक्षी पद्मिनी श्रीरनुत्तमा ॥ ३-१ ॥  
  
दिव्यक्रमा दिव्यभोगा दिव्यमाल्यानुलेपिनी ।  
शुक्लाच्छवसना सौम्या सर्वर्तुकुसुमोचिता ॥ ३-२ ॥  
  
स्वराणां शक्रयस्त्वेताः साधकाभीष्टदायिकाः ।  
सर्वैश्वर्यगुणोपेता प्रणवाग्राग्र सम्भवा ॥ ३-३ ॥  
  
व्यञ्जना व्यञ्जका व्यक्ता सर्ववर्णानुवर्तिनी ।  
जगन्माताभयकरी भूतधात्री सुदुर्लभा ॥ ३-४ ॥  
  
कामिनी दण्डिनी दण्ड्या खड्गमुद्गरपाणिनी ।  
शस्त्रास्त्रदर्शिनी बीजा विबीजा बीजिनी परा ॥ ३-५ ॥  
  
वाचस्पतिप्रिया दीक्षा परीक्षा शिवसम्भवा ।  
राजसी तामसी सत्या सत्त्वोद्रिक्ता विमोहिनी ॥ ३-६ ॥  
  
अतीतानागतज्ञाना वर्तमानापदेशिनी ।  
आप्तोपदेशिनी संवित्सत्त्वबोधा धराधरा ॥ ३-७ ॥  
  
प्रकृतिर्विकृतिर्गङ्गा धूर्जटिर्विकृतानना ।  
योगिप्रिया योगिगम्या योगिध्येया परापरा ॥ ३-८ ॥  
  
वैष्णवी त्रिपदी दृष्टरक्षया कादिशक्तयः ।  
  
इति नीलपताकामातृका ॥ अथ विजयामातृका-  
  
विजया जयदा जैत्री अजिता वामलोचना ।  
प्रतिष्ठान्तःस्थिता माता जिना माया कुलोद्भवा ॥ ३-१ ॥  
  
कृशाङ्गी वायवी क्षामा क्षामखण्डा त्रिलोचना ।  
स्वराणां शक्तयस्त्वेताः कामा कामेश्वरी रमा ॥ ३-२ ॥  
  
काम्या कामप्रिया कामा कामचारविहारिणी ।  
तुच्छराङ्गी निरालस्या नीरुजा रुजनाशिनी ॥ ३-३ ॥  
  
विशल्यरकरणी श्रेष्ठा मृतसञ्जीवनी परा ।  
सन्धिनी चक्रनमिता चन्द्ररेखा सुवर्णिका ॥ ३-४ ॥  
  
रत्नमालाग्रिलोकस्था शशाङ्कावयवाङ्किता ।  
तारातीता तारयन्ती भूरी भूरिप्रभा स्वरा ॥ ३-५ ॥  
  
क्षेत्रज्ञा भूरिशुद्धा च मन्त्रहुङ्काररूपिणी ।  
ज्योतिर्ज्ञाना ग्रहगतिः सर्वप्राणभृतां वरा ॥ ३-६ ॥  
  
कादीनां शक्तयः प्रोक्ताः साधकाभीष्टसिद्धिदाः ।  
  
प्। ४८)  
  
इति विजयामातृका ॥ अथ सर्वमङ्गलामातृका-  
  
सर्वमङ्गलिका भव्या मङ्गला मङ्गलप्रभा ।  
कान्तिः श्रीः प्रीतिरचला ज्योत्स्ना चैव विलासिनी ॥ ३-१ ॥  
  
वरदा वारिजा व्यग्रा चारवी वास्तुदेवता ।  
अनन्तशक्तिः सम्प्रोक्ताः स्वराणां शक्तयः क्रमात् ॥ ३-२ ॥  
  
कामिकाशक्तिरतुला सर्वज्ञा ज्ञानदायिनी ।  
युक्तिः सुयुक्तिरान्यवीक्षी कुक्षिबोधा मदालसा ॥ ३-३ ॥  
  
ब्रह्मविद्या प्रभा वेश्या महायन्त्रा प्रवाहिणी ।  
ध्याना ध्येया ध्यानगम्या योगिनी योगसिद्धिदा ॥ ३-४ ॥  
  
अक्षराक्षरसन्ताना ब्रह्मविद्या शिवप्रदा ।  
पञ्चब्रह्मात्मिका रुद्रविद्या वेद्यस्वरूपिणी ॥ ३-५ ॥  
  
पञ्चतत्त्वात्मिका विद्या त्रिपुरा बीजतत्त्वगा ।   
सर्वबीजात्मिका सिद्धिरज्ञानोपाधिगामिनी ॥ ३-६ ॥  
  
कल्पान्तदहनज्वाला सद्वृत्तिर्व्यालभूषणा ।  
कादीनां शक्तयस्त्वेताः साधकाभीष्टदायिकाः ॥ ३-७ ॥  
  
इति सर्वमङ्गलामातृका ॥ अथ ज्वालामालिनीमातृका-  
  
ज्वालिनी च महाज्वाला ज्वालामाला महोज्ज्वला ।  
द्विभुजा सौम्यवदना ज्ञानपुस्तकधारिणी ॥ ३-१ ॥  
  
कपर्दिनी कृताभ्या सा ब्रह्माणी स्वात्मवेदिनी ।  
आत्मज्ञानामृता नन्दा नन्दिनी रोमहर्षिणी ॥ ३-२ ॥  
  
स्वराणां शक्तयस्त्वेताः कान्तिः काली द्युतिर्मतिः ।  
विषयेच्छा विश्वगर्भा आधारी सर्वभाविनी ॥ ३-३ ॥  
  
कात्यायनी कालयाता कुटिला चानिमेषिकी ।  
नाडी मुहूर्ताहोरात्रिस्तुटिः कालविभेदिनी ॥ ३-४ ॥  
  
सोमसूर्याग्निमध्यस्था मायातीता सुनिर्मला ।  
केवला निष्कला शुद्धा व्यापिनी व्योमविग्रहा ॥ ३-५ ॥  
  
स्वच्छन्दभैरवी व्योमा व्योमातीता परेस्थिता ।   
स्तुतिः स्तव्या नुतिः पूज्या पूजार्हा पूजकप्रिया ॥ ३-६ ॥  
  
कादीनां व्यञ्जनानां च सम्प्रोक्ताः शक्तयस्त्विमाः ।  
  
इति ज्वालामालिनीमातृका ॥ अथ विचित्रामातृका-  
  
विचित्रा चित्रवसना चित्रिणी चित्रभूषणा ।  
अनुलोमापसन्धिश्च मध्यमानामिकात्मिक ॥ ३-१ ॥  
  
तेजोवती पद्मगर्भा मन्दरेखा घृणावलिः ।  
विदुषी मौलिनी व्यक्ता सुकेशी स्वरशक्तयः ॥ ३-२ ॥  
  
सोमपा सोमसङ्काशा वेताली तालसञ्ज्ञिका ।  
सोमप्रिया सोमवती मन्त्रपूता यजिक्रिया ॥ ३-३ ॥  
  
मृणाली ऋक्प्रदा शुक्तिर्विन्ध्याद्रिशिखरस्थिता ।  
गदिनी चक्रिणी बिम्बा रक्तोष्ठी चारुहासिनी ॥ ३-४ ॥  
  
वाग्भवा चारुजा रक्ता सुप्रसादा सुलोचना ।  
कौशिकी कन्दरा घोणा ककुद्मी कामलोचना ॥ ३-५ ॥  
  
कामोत्सवा कामचारा अकामा पूजिता परा ।  
तत्त्वावलोका पुरजिद्राज्ञी स्युः कादिशक्तयः ॥ ३-६ ॥  
  
इति विचित्रामातृका ॥ अथ दुर्गामातृका-  
  
दुर्गा च कौशिकी चोग्रा चण्डा माहेश्वरी शिवा ।  
विश्वेश्वरी जगद्धात्री स्थितिसंहारकारिणी ॥ ३-१ ॥  
  
योगनिद्रा भगवती देवी स्वाहा स्वधा सुधा ।  
सृष्टिराहुतिरेवोक्ताः स्वराणां शक्तयः क्रमात् ॥ ३-२ ॥  
  
कला माया रमा ज्येष्ठा स्तुतिः पुष्टिः स्थितिर्गतिः ।  
रतिः प्रीतिर्धृतिर्नीतिर्विभूतिर्भृतिरुन्नतिः ॥ ३-३ ॥  
  
क्षितिः क्षान्तिः क्षतिः कान्तिः शान्तिः क्लान्तिर्महाद्युतिः ।  
क्षुत्पिपासा स्पृहा लज्जा निद्रा मुद्राचिदात्मिका ॥ ३-४ ॥  
  
गिरिजा भारतीर्लक्ष्मीः शची सञ्ज्ञा विभावरी ।  
कादीनां शक्तयः प्रोक्ताः सर्वसिद्धिप्रदायिकाः ॥ ३-५ ॥  
  
इति दुर्गामातृका ॥ अथ सरस्वतीमातृका :  
  
सरस्वती मन्त्रशक्तिर्वेदमाता जगन्मयी ।   
मानसी हंसगा हंसी सरागा क्षेमकारिणी ॥ ३-१ ॥  
  
अक्षया विजया प्रीतिर्लोमशा लोमहारिणी ।   
विज्ञानदेहा सम्मूढा स्वराणां शक्तयः क्रमात् ॥ ३-२ ॥  
  
कामदा कामिनी कान्ता परमेष्ठी निभोतमा ।  
पुण्यानुबन्धा श्रेयस्का दयासारानुकम्पिनी ॥ ३-३ ॥  
  
चतुःस्तना पञ्चयज्ञा सुरभिः सुरपूजिता ।  
विश्वासजीविनी विश्वा कामधेनुः स्वकामदा ॥ ३-४ ॥  
  
अविद्या दुहिता कान्ता कपिला मलवर्जिता ।  
सुशीला जीववत्सा च शीलवत्सा सुवत्सला ॥ ३-५ ॥  
  
प्। ४९)  
  
नन्दिनी जयदाऽजेया दुर्जया दुःखहारिणी ।   
स्वस्तिदा स्वस्तिकृत् स्वस्तिस्वरूपा स्वस्तिदक्षिणा ॥ ३-६ ॥  
  
शक्तयः शुभ्रवर्णाश्च व्यञ्जनानां शुभप्रदाः ।  
  
इति सरस्वतीमातृका ॥ अथ वाराहीमातृका :  
  
वाराही भद्रिणी भद्रा वाताली कोलवक्त्रका ।  
जृम्भिणी स्तम्भिनी विश्वा जम्भिनी मोहिनी शुभा ॥ ३-१ ॥  
  
रुन्धिनी वशिनी शक्ती रमोमा स्वरशक्तयः ।  
खड्गिनी शूलिनी घोरा शङ्खिनी गदिनी तथा ॥ ३-२ ॥  
  
चक्रिणी वज्रिणी चैव पाशिन्यङ्कुशिनी शिवा ।  
चापिनी भवबन्धघ्नी जयदा जयदायिनी ॥ ३-३ ॥  
  
महाघोरा महाभीमा भैरवी चारुहासिनी ।  
पद्मिनी बाणिनी चोग्रा मुसलिन्यपराजिता ॥ ३-४ ॥  
  
जयप्रदा जया जैत्री रिपुहा भयवर्जिता ।  
अभया मानिनी पोत्री किटिनी दंष्ट्रिणी रमा ॥ ३-५ ॥  
  
अक्षया कादिवर्णानां शक्तयः सिद्धिदायिकाः ।  
  
इति वाराहीमातृका ॥ अथ त्रिमूर्तिमातृका :  
  
केशवो नारायणो माधवगोविन्दविष्णवः ।  
मधुसूदनसञ्ज्ञोऽन्यः स्यात् त्रिविक्रमवामनौ ॥ ३-१ ॥  
  
श्रीधरश्च हृषीकेशः पद्मनाभस्तथैव च ।  
दामोदरो वासुदेवः सङ्कर्षण इति स्मृतः ॥ ३-२ ॥  
  
प्रद्युम्नश्चानिरुद्धश्च स्वराणां मूर्तयः क्रमात् ।  
ततश्चाक्षरशक्तिश्च आद्या चैवेष्टदा पुनः ॥ ३-३ ॥  
  
ईशानोग्रोर्ध्वनयना ऋद्धिः स्याद्रूपिणी तथा ।  
लुप्ता च लूनदोषा च ततश्चैककलापिका ॥ ३-४ ॥  
  
(ऐं) कारिण्योघवती चौर्वकन्या स्यादञ्जनप्रभा ।  
अस्थितालाधरा चैव स्वराणां शक्तयः क्रमात् ॥ ३-५ ॥  
  
भवः शर्वश्चरुद्रश्च ततः पशुपतिस्तथा ।  
उग्रश्चैव महादेवो भीम ईशान एव च ॥ ३-६ ॥  
  
ततस्तत्पुरुषोऽघोरः सद्योजातस्ततः परम् ।  
वामदेवस्तु विज्ञेयाः कभादीनां च मूर्तयः ॥ ३-७ ॥  
  
करभद्रा खगबला गरिमादिफलप्रदा ।  
घोरपदा पङ्क्तिमासा ततश्चन्द्रार्धधारिणी ॥ ३-८ ॥  
  
छन्दोमयी जगत्स्थाना (झां) कृतिर्ज्ञानप्रभा तथा ।  
टङ्कढक्कधरा चैव ततश्च (ष्ठं) कृतिडामरी ॥ ३-९ ॥  
  
कभादीनां च वर्णानां प्रोक्ता द्वादश शक्तयः ।  
ब्रह्मा यज्ञपतिर्वेधाः परमेष्ठी पितामहः ॥ ३-१० ॥  
  
विधाता च विरिञ्चिश्च स्रष्टा च चतुराननः ।  
हिरण्यगर्भो विज्ञेया यादीनां दश मूर्तयः ॥ ३-११ ॥  
  
यक्षिणी रञ्जिनी लक्ष्मीर्वज्रिणी शशिधारिणी ।  
षडाधारालया सर्वनायिका हसितानना ॥ ३-१२ ॥  
  
ललिता च क्षमा चैव यादीनां दश शक्तयः ।  
त्रिमूर्तिमातृका प्रोक्ता सर्वसिद्धिप्रदा मता ॥ ३-१३ ॥  
  
इति त्रिमूर्तिमातृका ॥ अथ कामकलामातृका स्वराणामेव :  
  
श्रद्धा प्रीतीरतिश्चैव धृतिः कान्तिर्मनोरमा ।  
मनोहरा ततश्चैव प्रोक्तां सात्र मनोरथा ॥ ३-१ ॥  
  
मदनोन्मादिनी पश्चात् मोहिनी शङ्खिनी तथा ।  
शोषिणी च वशङ्कारी शिञ्जिनी सुभगा ततः ॥ ३-२ ॥  
  
कामस्यैताः कलाः प्रोक्ताः स्वराणां षोडशेष्टदाः ।  
  
इति कामकलामातृका ॥ अथ सोमकलामातृका :  
  
पूपा चेद्धा सुमनसा रतिः प्रीतिर्धृतिस्तथा ।   
ऋद्धिः सौम्या मरीचिश्च परतस्त्वंशुमालिनी ॥ ३-१ ॥  
  
शशिनी चाङ्गिराच्छाया ततः सम्पूर्णमण्डला ।  
तुष्ट्य मृताख्या कथिता कलाः स्युः सस्वरा विधोः ॥ ३-२ ॥  
  
इति सोमकलामातृका ॥ अथापराजितामातृका :  
  
प्रत्यङ्गिरा सिंहमुखी तथा ज्वालामुखी शिवा ।   
वैष्णवी नारसिंही च त्रिमात्रा शाङ्करी परा ॥ ३-१ ॥  
  
अर्द्धमात्रा भगवती शूलिनी शुम्भमर्दिनी ।  
शशाङ्कधारिणी चैव भीषिका च कपालिनी ॥ ३-२ ॥  
  
स्वराणां शक्तयः प्रोक्ता धृतशूलकपालकाः ।  
उग्रा वीरा महाज्वाला हाकिनी विश्वरूपिणी ॥ ३-३ ॥  
  
स्तुत्या च ज्वलिनी लक्ष्मीस्तमिस्रा सर्वतोमुखी ।  
वरेण्या तोतुला मुख्या वातीता च ततः परम् ॥ ३-४ ॥  
  
प्। ५०)  
  
नृमुण्डमाला सिंही च हन्त्री भीमा च खण्डिनी ।  
तारिणी भयदा चैव द्राविणी मृत्युरूपिणी ॥ ३-५ ॥  
  
त्युत्कारी मृत्युहरिणी त्युन्नता च नतिप्रिया ।  
मालिनी ञार्णरूपा च हंसिनी च शिखण्डिनी ॥ ३-६ ॥  
  
कुण्डिनी क्षान्तिरूपा च कादीनां शक्तयः क्रमात् ।  
  
इति प्रत्यङ्गिरामातृका ॥ अथ भवानीमातृका :  
  
भवान्यनन्ता शरभी चक्रिणी करुणाकरा ।  
एकमात्रा द्विमात्रा च त्रिमात्रा चापरा जया ॥ ३-१ ॥   
  
अर्धमात्रा परा सूक्ष्मा षट्पदा च मनस्विनी ।  
निष्कला शक्तयः प्रोक्ताः स्वराणां वसुधर्मदाः ॥ ३-२ ॥  
  
स्वच्छन्दानन्दसन्दोहा व्योमाकारा निरूपिता ।  
गद्यपद्यात्मिका चैव सर्वालङ्कारसंयुता ॥ ३-३ ॥  
  
साधुबन्धपदन्यासा सर्वोक्तिघटनावली ।  
षट्तर्ककर्कशाकारा सर्वतर्कविवर्जिता ॥ ३-४ ॥  
  
आदित्यवर्णाऽवर्णा च तामसी पररूपिणी ।  
ब्रह्माणी ब्रह्मसन्ताना वेदवाग्वादिनीश्वरी ॥ ३-५ ॥  
  
पुराणन्यायमीमांसा धर्मशास्त्राङ्गमिश्रिता ।  
वेदा वेदवती सर्वा हंसविद्याधिदेवता ॥ ३-६ ॥  
  
विश्वेश्वरी जगद्धात्री विश्वनिर्माणकारिणी ।  
वेदिका वेदरूपा च कालिका कालरूपिणी ॥ ३-७ ॥  
  
नारायणी महादेवी सर्वसत्त्वप्रवर्तिका ।  
हिरण्यवर्णरूपा च कादीनां शक्तयः क्रमात् ॥ ३-८ ॥  
  
इति दुर्गा (भवानी) मातृका ॥ अथ खेचरीमातृका :  
  
खेचरी शक्तिरतुला व्योमाम्बा व्योमरूपिणी ।  
व्योमस्था व्योमरूपा च व्योमातीता जगन्मयी ॥ ३-१ ॥  
  
शाम्भवी शम्भुवनिता शरणार्तिप्रभेदिनी ।  
जगन्माता जगद्धात्री परविद्या सुमङ्गला ॥ ३-२ ॥  
  
स्वराणां शक्तयस्त्वेता भवबन्धविमोचिकाः ।  
परा परायणा भव्या मालिनी मदविह्वला ॥ ३-३ ॥  
  
विद्या सूक्ष्मा प्रभा सन्ध्या जगन्माया जगत्क्रिया ।  
निशाचरी जया मायाऽमेया मोहविवर्धिनी ॥ ३-४ ॥  
  
मोहनी रञ्जिनी वश्याऽवरा मातृस्वरूपिणी ।  
वेदविद्या महाविद्या यज्ञविद्या यमान्तकी ॥ ३-५ ॥  
  
सुखिनी सुखदा भोग्या भोगिनी दण्डिनी रमा ।  
विशारदा विशालाक्षी ह्लादिनी चाक्षया तथा ॥ ३-६ ॥  
  
कादीनां शक्तयः प्रोक्ताः साधकेष्टफलप्रदाः ।  
  
इति खेचरीमातृका ॥ अथ चामुण्डामातृका :  
  
चामुण्डा चण्डिका चण्डा चण्डमुण्डविनाशिनी ।  
नारायणी भद्रकाली विरजा विश्वमातृका ॥ ३-१ ॥  
  
अजिता भार्गवी सौम्या दुर्गा दुर्गतिनाशिनी ।  
आप्यायनी चण्डघण्टा मायोक्ताः स्वरशक्तयः ॥ ३-२ ॥  
  
कमला खङ्गिनी चैव गदिनी घण्टिका परा ।  
चरित्रा च्छत्रिणी जङ्घा झङ्कारी जयदा ततः ॥ ३-३ ॥  
  
टङ्कहस्ता च ठङ्कारी डामरी ढक्किका शिवा ।  
तमोपहन्त्री स्थानेशी दयारूपा धनप्रदा ॥ ३-४ ॥  
  
नव्या परा च फट्कारी बन्धिनी भयवर्जिता ।  
महामाया च योगीषी रङ्किणी लम्बकेशिनी ॥ ३-५ ॥  
  
वरदा शाकिनी षण्डा सर्वेशी हलिनी तथा ।  
ललिता च तथा क्षामोदरी स्यात् कादिशक्तयः ॥ ३-६ ॥  
  
केवलां मातृकां न्यस्य चण्डाभक्तो भवेद्यदि ।  
चामुण्डाशक्तिसहितां मातृकां विन्यसेद्बुधः ॥ ३-७ ॥  
  
इति चामुण्डामातृका ॥ अथ परामातृका :  
  
परा परायणा सूक्ष्मा विश्वा दाक्षायणी जया ।  
विजया मानदा दक्षा योगिनी मानदा रतिः ॥ ३-१ ॥  
  
कौमारी पार्वती दुर्गा मानिनी स्वरशक्तयः ।  
कलावती च करुणा कामिनी कान्तिदायिनी ॥ ३-२ ॥  
  
खातीता खेचरी गम्या गारुडी घनगर्जिनी ।  
चारुहासा च चपला जगद्धात्री जया रमा ॥ ३-३ ॥  
  
विश्वोद्धारा विश्वमयी विशालाक्षी विशोकिनी ।  
वरदा वासुकी बाला परमेष्ठिनुता धृतिः ॥ ३-४ ॥  
  
भास्वरा भावगम्यार्या भानुमण्डलवर्तिनी ।  
(फट्कारी लासिनी तारा हारिणी हव्यवाहिनी ॥ ३-५ ॥)  
  
ह्लादिनी क्लेदिनी क्लिन्ना गदिताः कादिशक्तयः ।  
  
प्। ५१)  
  
इति परामातृका ॥ अथ कुरुकुल्लामातृका :  
  
कुरुकुल्ला कुरङ्गाक्षी विषहन्त्री विषापहा ।  
विश्वेश्वरी विशालाक्षी गारुडी गजगामिनी ॥ ३-१ ॥  
  
विनता विश्वजननी विश्वाख्या विश्वमातृका ।  
राजसी तामसी सत्त्वा रणत्काञ्चीविभूषणा ॥ ३-२ ॥  
  
स्वराणां शक्तयस्त्वेता धनधर्मसुखप्रदाः ।  
कल्याणी कमला कान्ता सौपर्णी तार्क्ष्यशक्तिनी ॥ ३-३ ॥  
  
नागहन्त्री नागमाता नागिनी नगजा प्रिया ।  
नलिनी नन्दिनी भव्या सदापुष्पवती शिवा ॥ ३-४ ॥  
  
मदद्रवा मदवती मादिनी मन्मथालसा ।  
मोहिनी मुरजप्रीता मुनिमानसवासिनी ॥ ३-५ ॥  
  
पोतस्था पुरजित्कान्ता पोतशक्तिः पुरप्रिया ।  
दिगम्बरा दितिः सौम्या दिनेशी दीनवल्लभा ॥ ३-६ ॥  
  
दयावती दमप्रीता दारुणी लोकधारिणी ।  
कादीनां शक्तयः प्रोक्ताः साधकेष्टफलप्रदाः ॥ ३-७ ॥  
  
इति कुरुकुल्लामातृका ॥ अथ पञ्चदशीमातृका :  
  
सुन्दरी सुभगा भव्या महामाया मनोन्मनी ।  
त्रिपुरा वशिनी बाला महात्रिपुरदेवता ॥ ३-१ ॥  
  
महाकामकला श्रेष्ठा नीला नीलसरस्वती ।  
विश्वेशी विजया सौम्या सम्प्रोक्ताः स्वरशक्तयः ॥ ३-२ ॥  
  
कौलिनी कुलमार्गस्था कुलान्तकनिवासिनी ।  
सर्वविद्येश्वरी चैव सर्वमन्त्रेश्वरी तथा ॥ ३-३ ॥  
  
सर्ववागीश्वरी सिद्धा सर्वसिद्धेश्वरी जया ।  
सर्ववीरेश्वरी वीरा सर्वपीठेश्वरी शिवा ॥ ३-४ ॥  
  
भैरवी भावनातीता भावगम्या महेश्वरी ।  
महाविद्या महाजैत्री महात्रिपुरसुन्दरी ॥ ३-५ ॥  
  
काली कात्यायनी दुर्गा वैष्णवी विष्णुवल्लभा ।  
योगिनी योगमार्गस्था षट्चक्रपुरवासिनी ॥ ३-६ ॥  
  
विमला विश्वनिलया विश्वाख्या विश्वविग्रहा ।  
शशिनी शारदा चैव चन्द्रमण्डलमध्यगा ॥ ३-७ ॥  
  
कादीनां शक्तयस्त्वेताः सम्प्रोक्ताः सिद्धिदायिकाः ।   
  
इति सुन्दरीमातृका ॥ अथ मालिन्यादिमातृका :  
  
मालिनी नादिनी चैव ग्रसिनी प्रियदर्शिनी ।  
निवृत्तिः सुप्रतिष्ठा च विद्या शान्तिस्ततः परम् ॥ ३-१ ॥  
  
चामुण्डा गुह्यशक्तिश्च वज्रिणी च करालिनी ।  
कपालिनी शिवा चैव ज्ञानशक्तिः क्रिया तथा ॥ ३-२ ॥  
  
स्वराणां शक्तयस्त्वेता ज्ञानमोक्षफलप्रदाः ।  
गायत्रीच्छा च सावित्री देहिनी मुण्डमालिनी ॥ ३-३ ॥  
  
फट्कारी च वषट्कारी स्वधा स्वाहाहुतिप्रिया ।  
वामा ज्येष्ठा च रौद्री च ब्रह्माणी ब्रह्मवादिनी ॥ ३-४ ॥  
  
जया वेदमयी दुर्गा जयन्ती रक्तदन्तिका ।  
जगज्जैत्री च चैतन्यमयी विश्वप्रबोधिनी ॥ ३-५ ॥  
  
क्षमा शान्तिर्दया निद्रा रुद्रशक्तिः परायणा ।  
हुङ्कारी खेचरी माया विश्वयोनिस्त्रयीमयी ॥ ३-६ ॥  
  
संसारभयहन्त्री च सम्प्रोक्ताः कादिशक्तयः ।  
न्यस्तव्या मातृकास्त्वेता ऊर्ध्वाम्नायाणुदीक्षितैः ॥ ३-७ ॥  
  
इति मालिन्यादिमातृका ॥ अथ पञ्चभूतमातृका । तत्र शारदायाम् :  
  
वाय्वग्निभूजलाकाशाः पञ्चाशल्लिपयः क्रमात् ।  
पञ्च ह्रस्वाः पञ्च दीर्घा बिन्द्वन्ताः सन्धिसम्भवाः ॥ ३-१ ॥  
  
पञ्चशः कादयः षक्षलसहान्तसमन्विताः ।  
  
इति । तन्त्रराजे :  
  
प्राणाग्नीलाम्बुखात्मानः पङ्क्तयः पञ्च कीर्तिताः ।  
मायाशक्त्यभिधः सर्गः पञ्चभूतात्मकः प्रभुः ॥ ३-१ ॥  
  
तस्मात्तस्यात्र विन्यासो नैकदेशः शिवात्मनः ।  
वातो मरुच्चरः प्राणो वायुर्नादो रयो जवी ॥ ३-२ ॥  
  
व्याप्तः स्पर्शश्च नामानि वर्णानां मरुतां क्रमात् ।  
अग्निर्वह्निः शुचिस्तेजः प्रभा दावो शिखी द्युतिः ॥ ३-३ ॥  
  
दाहो ग्रासश्च नामानि वर्णानां तेजसामपि ।  
धरा क्ष्मा भूः स्थिरा ज्या कुर्गोत्रा भूमी रसा इला ॥ ३-४ ॥  
  
नामान्येतानि वर्णानां भौमानां स्युः क्रमेण वै ॥  
जलं वारि वनं वाः कं पाथस्तोयं रसोऽम्बु हृत् ॥ ३-५ ॥  
  
नामान्येतानि वर्णानामाप्यानां स्युर्यथाक्रमम् ।  
विभुः खं खं द्युरभ्रं च व्योम शून्यं नभो वियत् ॥ ३-६ ॥  
  
हंसश्च नामान्येतानि क्रमेण व्योमरूपिणाम् ।   
  
प्। ५२)  
  
इति पञ्चभूतमातृका ॥ अथ भूतलिपिमातृका । तत्र सिद्धसारस्वते :  
  
अथ वक्ष्ये महामन्त्रान् सरस्वत्याः सुकामदान् ।  
तेष्वादौ भूतलिप्याख्यो मनुः सम्प्रोच्यते प्रिये ॥ ३-१ ॥  
  
सारस्वते महातन्त्रे गोपितश्चातिदुर्लभः ।  
विष्णोः सकाशाद्यं लब्ध्वा मुनयो वाञ्छितं फलम् ॥ ३-२ ॥  
  
लेभिरे सकलं देवि किं बहूक्तेन सर्वदा ।  
ह्रस्वानां पञ्चकं वर्ग आदितः परिकीर्तितः ॥ ३-३ ॥  
  
द्वितीयः कथितो देवि शिवाद्याश्चतुरक्षराः ।  
खं वायुवह्न्यम्बुधराः तृतीयः सम्प्रकीर्तितः ॥ ३-४ ॥  
  
वर्गान्त्याद्यद्वितीयोपान्त्यतृतीयैः क्रमादमी ।  
पञ्च वर्गा वान्तशान्तभृगुभिर्नवमो मतः ॥ ३-५ ॥  
  
नववर्गात्मको मन्त्रो द्विचत्वारिंशदक्षरः ।  
वर्गाणामादिमो वर्गः श्रीकण्ठोर्ध्वोष्ठखान्विताः ॥ ३-६ ॥  
  
वर्गान्त्या वान्तसंयुक्ताः क्रमेण कथिता अमी ।  
खं वायुवह्न्यम्बुधरा वर्गवर्णा मताः क्रमात् ॥ ३-७ ॥  
  
वर्गो द्वितीयो भूहीनो वारिभूवियुतोऽन्तिमः ।  
नवानामपि वर्गाणां देवताः कथिताः क्रमात् ॥ ३-८ ॥  
  
विरिञ्चिविष्णुरुद्राह्वा अश्विनेयौ प्रजापतिः ।  
लोकपालाः सक्रियादिशक्तयः परिकीर्तिताः ॥ ३-९ ॥  
  
इति भूतलिपिमातृका ॥ अथ त्रिषष्ट्यक्षरमातृका मातृकार्णवे-  
  
त्रिषष्टिश्चतुःषष्टिर्वा वर्णाः शम्भुमते मताः ।  
प्राकृते संस्कृते वापि स्वयं प्रोक्ताः स्वयम्भुवा ॥ ३-१ ॥  
  
स्वरा विशतिरेकश्च स्पर्शानां पञ्चविंशतिः ।  
यादयश्च स्मृता ह्यष्टौ चत्वारश्च यमाः स्मृताः ॥ ३-२ ॥  
  
अनुस्वारो विसर्गश्चकपौ चापि पराश्रयौ ।  
दुःस्पृष्टश्चेति विज्ञेय ऌकारः प्लुत एव च ॥ ३-३ ॥  
  
इति त्रिषष्ट्यक्षरमातृका ॥ अथ शाम्भवीमातृका-ऊर्ध्वाम्नायदीक्षितैर्न्यासः   
कर्तव्यः ।  
  
शाम्भवी तामसी माया महामाया शिवोत्तमा ।  
ऊर्ध्वकेशी विरूपाक्षी खेचरी शिववल्लभा ॥ ३-१ ॥  
  
कुण्डोदरी च लोलाक्षी विष्णुमाया महोदरी ।  
लम्बोष्ठी व्योमरूपा च विभ्वी च स्वरशक्तयः ॥ ३-२ ॥  
  
कान्तिः श्रद्धा रतिः प्रीतिरम्बरा प्राणरूपिणी ।  
शुचिः क्षितिश्च भुवना द्युतिः श्रीः परमा रमा ॥ ३-३ ॥  
  
राजसी ग्रसिनी चण्डा राक्षसी च विशारदा ।  
वाग्वादिनी जया भीमा शिवा शङ्करवल्लभा ॥ ३-४ ॥  
  
सन्ध्या प्रज्ञा प्रभा ज्योत्स्ना विनदा विश्वरूपिणी ।  
अस्थिमालाधरा पञ्चवक्त्रोग्रा क्षोभिणी मतिः ॥ ३-५ ॥  
  
व्यापिनी च स्मृताः कादिवर्णानां शक्तयः क्रमात् ।  
शाम्भवक्रमदीक्षायुक्साधकानां महेश्वरि ॥ ३-६ ॥  
  
शाम्भवी मातृका प्रोक्ता सर्वाभीष्टफलप्रदा ।  
एतां विन्यस्य चादौ तु ततो रश्मिक्रमं न्यसेत् ॥ ३-७ ॥  
  
इति शाम्भवीमातृका ॥ अथ कालरात्रिमातृका-  
  
कालरात्रिर्महारात्रिः कटुका सुभगा शिवा ।  
मोहिनी मोहरात्रिश्च विद्या कटुकपत्रिका ॥ ३-१ ॥  
  
आथर्वणस्य दुहिता रञ्जिनी विश्वमोहिनी ।  
मोहनास्त्रा मोहरूपा सौभाग्या मोहवर्धिनी ॥ ३-२ ॥  
  
स्वराणां शक्तयस्त्वेताः साधकाभीष्टहेतवः ।  
कामिनी कमनप्रीता द्राविणी क्षोभिणी परा ॥ ३-३ ॥  
  
मदनोन्मादिनी चैव मन्मथा च मनोन्मनी ।  
मनस्विनी मनोवासिन्यरुणा मदनोत्सवा ॥ ३-४ ॥  
  
मादिनी मदसन्ताना मञ्जुवाणी मनोहरा ।  
मनोरमा प्रिया कान्ता मञ्जुघोषा मदप्रिया ॥ ३-५ ॥  
  
कामवर्धनिका चैव दारुणा दमनप्रिया ।  
दण्डिनी विश्वनटिनी नलिनी विश्वमालिनी ॥ ३-६ ॥  
  
हावा भावा भावगम्या भावातीता विनोदिनी ।  
पञ्चबाणा परोत्साहा कादीनां शक्तयः क्रमात् ॥ ३-७ ॥  
  
इति कालरात्रिमातृका ॥  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य-  
श्रीभगवच्छङ्कराचार्यशिष्य-श्रीविष्णुशर्माचार्यशिष्य-  
श्रीप्रगल्भाचार्यशिष्य-श्रीविद्यारण्ययतिविरचिते श्रीविद्यार्णवाख्ये तन्त्रे तृतीयः   
श्वासः ॥ ३ ॥  
  
  
  
  
  