+++
title = "अनुत्तराष्टिका"

+++
  
अनुत्तराष्टिका   


<details><summary>विश्वास-प्रस्तुतिः - १</summary>

सङ्क्रामोऽत्र न भावना न च कथायुक्तिर्न चर्चा न च  
ध्यानं वा न च धारणा न च जपाभ्यासप्रयासो न च ।  
तत्किं नाम सुनिश्चितं वद परं सत्यं च तच्छ्रूयतां  
न त्यागी न परिग्रही भज सुखं सर्वं यथावस्थितः ॥ १॥
</details>

<details><summary>मूलम् - १</summary>

सङ्क्रामोऽत्र न भावना न च कथायुक्तिर्न चर्चा न च  
ध्यानं वा न च धारणा न च जपाभ्यासप्रयासो न च ।  
तत्किं नाम सुनिश्चितं वद परं सत्यं च तच्छ्रूयतां  
न त्यागी न परिग्रही भज सुखं सर्वं यथावस्थितः ॥ १॥
</details>


<details><summary>विश्वास-प्रस्तुतिः - २</summary>

संसारो **ऽस्ति न** तत्त्वतस् तनु-भृतां, बन्धस्य वार्तैव का  
बन्धो यस्य न जातु, तस्य वितथा मुक्तस्य मुक्ति-क्रिया ।  
मिथ्या-मोह-कृद् एष रज्जु-भुज-ग--च्छाया-पिशाच-भ्रमो  
**मा** किञ्चित् **त्यज**, **मा गृहाण, विहर** स्वस्थो यथाऽवस्थितः ॥ २॥
</details>

<details><summary>मूलम् - २</summary>

संसारोऽस्ति न तत्त्वतस्तनुभृतां बन्धस्य वार्तैव का  
बन्धो यस्य न जातु तस्य वितथा मुक्तस्य मुक्तिक्रिया ।  
मिथ्यामोहकृदेष रज्जुभुजगच्छायापिशाचभ्रमो  
मा किञ्चित्त्यज मा गृहाण विहर स्वस्थो यथावस्थितः ॥ २॥
</details>


<details><summary>विश्वास-प्रस्तुतिः - ३</summary>

पूजापूजकपूज्यभेदसरणिः केयं कथानुत्तरे सङ्क्रामः  
किल कस्य केन विदधे को वा प्रवेशक्रमः ।  
मायेयं न चिदद्वयात्परतया भिन्नाप्यहो वर्तते  
सर्वं स्वानुभवस्वभावविमलं चिन्तां वृथा मा कृथाः ॥ ३॥
</details>

<details><summary>मूलम् - ३</summary>

पूजापूजकपूज्यभेदसरणिः केयं कथानुत्तरे सङ्क्रामः  
किल कस्य केन विदधे को वा प्रवेशक्रमः ।  
मायेयं न चिदद्वयात्परतया भिन्नाप्यहो वर्तते  
सर्वं स्वानुभवस्वभावविमलं चिन्तां वृथा मा कृथाः ॥ ३॥
</details>


<details><summary>विश्वास-प्रस्तुतिः - ४</summary>

आनन्दोऽत्र न वित्तमध्यमदवन्नैवाङ्गनासङ्गवत्  
दीपार्केन्दुकृतप्रभाप्रकरवत् नैव प्रकाशोदयः ।  
हर्षः सम्भृतभेदमुक्तिसुखभूर्भारावतारोपमः  
सर्वाद्वैतपदस्य विस्मृतनिधेः प्राप्तिः प्रकाशोदयः ॥ ४॥
</details>

<details><summary>मूलम् - ४</summary>

आनन्दोऽत्र न वित्तमध्यमदवन्नैवाङ्गनासङ्गवत्  
दीपार्केन्दुकृतप्रभाप्रकरवत् नैव प्रकाशोदयः ।  
हर्षः सम्भृतभेदमुक्तिसुखभूर्भारावतारोपमः  
सर्वाद्वैतपदस्य विस्मृतनिधेः प्राप्तिः प्रकाशोदयः ॥ ४॥
</details>


<details><summary>विश्वास-प्रस्तुतिः - ५</summary>

रागद्वेषसुखासुखोदयलयाहङ्कारदैन्यादयो ये भावाः  
प्रविभान्ति विश्ववपुषो भिन्नस्वभावा न ते ।  
व्यक्तिं पश्यसि यस्य यस्य सहसा तत्तत्तदेकात्मता-  
संविद्रूपमवेक्ष्य किं न रमसे तद्भावनानिर्भरः ॥ ५॥
</details>

<details><summary>मूलम् - ५</summary>

रागद्वेषसुखासुखोदयलयाहङ्कारदैन्यादयो ये भावाः  
प्रविभान्ति विश्ववपुषो भिन्नस्वभावा न ते ।  
व्यक्तिं पश्यसि यस्य यस्य सहसा तत्तत्तदेकात्मता-  
संविद्रूपमवेक्ष्य किं न रमसे तद्भावनानिर्भरः ॥ ५॥
</details>


<details><summary>विश्वास-प्रस्तुतिः - ६</summary>

पूर्वाभावभवक्रिया हि सहसा भावाः सदाऽस्मिन्भवे  
मध्याकारविकारसंकरवतां तेषां कुतः सत्यता ।  
निःसत्ये चपले प्रपञ्चनिचये स्वप्नभ्रमे पेशले  
शङ्कातङ्ककलङ्कयुक्तिकलनातीतः प्रबुद्धो भव ॥ ६॥
</details>

<details><summary>मूलम् - ६</summary>

पूर्वाभावभवक्रिया हि सहसा भावाः सदाऽस्मिन्भवे  
मध्याकारविकारसंकरवतां तेषां कुतः सत्यता ।  
निःसत्ये चपले प्रपञ्चनिचये स्वप्नभ्रमे पेशले  
शङ्कातङ्ककलङ्कयुक्तिकलनातीतः प्रबुद्धो भव ॥ ६॥
</details>


<details><summary>विश्वास-प्रस्तुतिः - ७</summary>

भावानां न समुद्भवोऽस्ति सहजस् त्वद्-भाविता **भान्त्य्** अमी  
निःसत्या अपि सत्यताम् अनुभव-भ्रान्त्या **भजन्ति** क्षणम् ।  
त्वत्-संकल्पज एष विश्व-महिमा **नास्त्य्** अस्य **जन्मान्यतः**  
तस्मात् त्वं विभवेन **भासि** भुवनेष्व् एको ऽप्य् अनेकात्मकः ॥ ७॥
</details>

<details><summary>मूलम् - ७</summary>

भावानां न समुद्भवोऽस्ति सहजस्त्वद्भाविता भान्त्यमी  
निःसत्या अपि सत्यतामनुभवभ्रान्त्या भजन्ति क्षणम् ।  
त्वत्संकल्पज एष विश्वमहिमा नास्त्यस्य जन्मान्यतः  
तस्मात्त्वं विभवेन भासि भुवनेष्वेकोप्यनेकात्मकः ॥ ७॥
</details>


<details><summary>विश्वास-प्रस्तुतिः - ८</summary>

यत्सत्यं यदसत्यमल्पबहुलं नित्यं न नित्यं च यत्  
यन्मायामलिनं यदात्मविमलं चिद्दर्पणे राजते ।  
तत्सर्वं स्वविमर्शसंविदुदयाद् रूपप्रकाशात्मकं  
ज्ञात्वा स्वानुभवाधिरूढमहिमा विश्वेश्वरत्वं भज ॥ ८॥
</details>

<details><summary>मूलम् - ८</summary>

यत्सत्यं यदसत्यमल्पबहुलं नित्यं न नित्यं च यत्  
यन्मायामलिनं यदात्मविमलं चिद्दर्पणे राजते ।  
तत्सर्वं स्वविमर्शसंविदुदयाद् रूपप्रकाशात्मकं  
ज्ञात्वा स्वानुभवाधिरूढमहिमा विश्वेश्वरत्वं भज ॥ ८॥
</details>

॥ इति श्रीमदाचार्याभिनवगुप्तपादैर्विरचितानुत्तराष्टिका समाप्ता ॥  

