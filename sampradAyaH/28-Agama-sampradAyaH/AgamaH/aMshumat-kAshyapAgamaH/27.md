+++
title = "२७"

+++




अथ वक्ष्ये विशेषेण द्वितलस्य तु लक्षणम् ।  
प्रासादमूलवत्कार्यं विस्तारोच्चं तु निर्गमम् ॥ १ ॥  

विन्याससूत्रयोरन्तर्व्यासं सप्तर्तु वा भजेत् ।  
एकांशं कूटविस्तारं कोष्ठं तद्द्विगुणा यतम् ॥ २ ॥  

कूटव्याससमं कोष्ठं विस्तारे द्विजसत्तम ! ।  
शेषं हारान्तरं कोष्ठं पार्श्वयोस्तु सपञ्जरम् ॥ ३ ॥  

हारान्तरमशेषं वा त्रिपादं वार्धमेव वा ।  
पञ्जरव्यासमाख्यातं कूटबाह्यसमोगतिम् ॥ ४ ॥  

कूटात्किञ्चित् प्रवेशं वा मानसूत्रान्तनीव्रताः ।  
पञ्जरं कर्णकूटाभं नासिकाकार एव वा ॥ ५ ॥  

शालाकारं तु वा विप्र ! हस्तितुण्डाभमेव वा ।  
प्रासादोच्चं तु विभजेदष्टाविंशति सङ्ख्यया ॥ ६ ॥  

गुणांशं धरातलोत्सेधं रसांशं चरणोदयम् ।  
प्रस्तरोत्सेधमग्न्यंशं भूतांशं चरणोदयम् ॥ ७ ॥  

द्विभागं प्रस्तरोत्सेधम् एकांशं वेदिकोदयम् ।  
द्विभागं गलमानं तु सार्धवेदांशशीर्षकम् ॥ ८ ॥  

स्तूप्युच्चं सार्धभागं तु कल्पितं शान्तिकं भवेत् ।  
चतुस्त्रिंशति भागं तु कृत्वा तु सदनोदयम् ॥ ९ ॥  

सार्धाग्न्यंशमधिष्ठानं तद्द्वयं चरणोदयम् ।  
प्रस्तरोच्चं गुणांशं स्यात् तलिपं सार्धषड्भवेत् ॥ १० ॥  

गुणांशं मञ्चमानं तु व्योमांशं वेदिकोदयम् ।  
सार्धद्व्यंशं गलोत्सेधं भूतांशं शिखरोदयम् ॥ ११ ॥  

अध्यर्धांशं शिखामानं पौष्टिकं सदनं भवेत् ।  
तदेव गलमानं तु सार्धद्व्यंशेन कल्पयेत् ॥ १२ ॥  

शेषं पूर्ववदेवं तु त्रयस्त्रिंशोदये कृते ।  
जयदं सदनं ह्येतत् सर्वदेव प्रियावहम् ॥ १३ ॥  

षट्त्रिंशद्विभजेदहर्म्यतुङ्गं धारातलं युगम् ।  
वस्वंशपादमानं तु सार्धाग्न्यंशं तु प्रस्तरम् ॥ १४ ॥  

सप्तांशं चरणोच्चं तु गुणांशं मञ्चमानकम् ।  
एकांशं वेदिकोच्चं तु गुणांशं तु गलोदयम् ॥ १५ ॥  

भूतांशं शिखरोच्चं तु स्तूप्युच्चं सार्धभागया ।  
अद्भूतं सदनं ह्येवं कल्पयेत्कल्पवित्तमः ॥ १६ ॥  

चत्वारिंशति भागं तु कर्तव्यं सदनोदयम् ।  
अधिष्ठानोच्चं तु वेदांशं स्तम्भं तद्द्विगुणायतम् ॥ १७ ॥  

युगांशं मञ्चमानं तु तलिपं सार्धसप्तकम् ।  
त्रिभागं प्रस्तरोत्सेधं द्विभागं वेदिकोदयम् ॥ १८ ॥  

त्रिभागं ग्रीवमानं तु शिखरं सप्तभागया ।  
शेषं शिखोदयं विद्याद्विमानं सर्वकामिकम् ॥ १९ ॥  

होमादिस्तूपिपर्यन्तं युगाश्रं परिकल्पयेत् ।  
चतुष्कूटं चतुश्शाला पञ्जराष्टकसंयुतम् ॥ २० ॥  

षडष्टैवाल्पनास्यास्युः पादं प्रति तु कल्पयेत् ।  
शिखरे तु चतुर्दिक्षु महानासीसमन्वितम् ॥ २१ ॥  

कल्पितं वेदिकाद्यैस्तु नानाचित्रैर्विचित्रितम् ।  
एवं स्वस्तिकमाख्यातं सर्वदेव प्रियावहम् ॥ २२ ॥  

तदेव शिखरकोणेषु पार्श्वयोस्त्वल्पनासिका ।  
स्वस्तिभद्रमितं ख्यातं मम प्रीतिकरं भवेत् ॥ २३ ॥  

तदेव नतकूटं च कोष्ठोन्नतास्समञ्चकाः ।  
नतपञ्जरसंयुक्तम् एतद्विपुलसुन्दरम् ॥ २४ ॥  

तदेवान्तरमञ्चाढ्यौ कूटकोष्ठौ विशेषतः ।  
नतपञ्जरसंयुक्तं यथेष्टाकृति शीर्षकम् ॥ २५ ॥  

स्तूपीघटं गलं तद्वद् श्रीकरं तदुदाहृतम् ।  
तदेव नवशालाः स्युः कूटोन्नतसमञ्चकाः ॥ २६ ॥  

निम्नपञ्जर संयुक्तं यत्तत्कैलासमुच्यते ।  
तदेव कूटकोष्ठौ द्वौ निम्नोन्नतविहीनकौ ॥ २७ ॥  

सान्तरप्रस्तरोपेतौ समसूत्रततोन्नतौ ।  
हारान्तरे विशेषेण युग्मं वा युग्मपञ्जरम् ॥ २८ ॥  

चतुष्कूटं चतुश्शाला षडष्टैवाल्पनासिकाः ।  
वस्वश्रवेदिकोपेतं वर्तुलं शीर्षकं गलम् ॥ २९ ॥  

शिखरं वसुनासाढ्यं भद्रं चैव चतुश्चतुः ।  
वेदिका तोरणाढ्यं तु रुद्रकान्तमिदं परम् ॥ ३० ॥  

तदेव शिखरं कण्ठं वस्वश्रं परिकल्पयेत् ।  
विष्णुकान्तमिदं नाम्ना सर्वदेवार्हकं भवेत् ॥ ३१ ॥  

तदेव वर्तुलं वेदीकन्धरं शिखरं तथा ।  
चतुश्शालाष्टकूटाढ्यं सप्ताष्टैवाल्पनासिकाः ॥ ३२ ॥  

एतत्पर्वतमित्युक्तं विमानं सम्पदास्पदम् ।  
कूटात्कोष्ठस्य निष्क्रान्तं दण्डं वाध्यर्धदण्डकम् ॥ ३३ ॥  

द्विदण्डं वा त्रिदण्डं वा कूटकोष्ठस्य निर्गतिः ।  
नानाधिष्ठानसंयुक्तं नानास्तम्भसमन्वितम् ॥ ३४ ॥  

प्रागुक्तानां तु सर्वेषां कल्पितं वा विहीनकम् ।  
तदेव शिखरोच्चार्ध कोष्ठकं तु चतुष्टयम् ॥ ३५ ॥  

चतुरश्रशिरोपेतं चतुष्कूटसमन्वितम् ।  
षडष्टनासिकोपेतं स्वस्तिबन्धमिदं स्मृतम् ॥ ३६ ॥  

कूटकोष्ठौ द्वौ चतुश्चान्तरप्रस्तरान्वितौ ।  
हारापञ्जरसंयुक्ता नवाष्टैवाल्पनासिकाः ॥ ३७ ॥  

सर्वालङ्कारसंयुक्तं तत्तत्कल्याणसुन्दरम् ।  
तदेव शिखरे चार्धकोष्ठकं तु विवर्जयेत् ॥ ३८ ॥  

चत्वारनासिकोपेतं शिखरं परिकल्पयेत् ।  
नानालङ्कारसंयुक्तम् एतत्पाञ्चालमिष्यते ॥ ३९ ॥  

तदेवाष्टाश्र वेदी च कन्धरं शिखरं घटम् ।  
शिखरेऽष्टौ महानासी युक्तं वै विष्णुकान्तकम् ॥ ४० ॥  

सान्तरे प्रस्तरोपेतं कूटकोष्ठाश्चतुश्चतुः ।  
पञ्जराष्टकसंयुक्तं वृत्तशीर्षककन्धरम् ॥ ४१ ॥  

दण्डं वाध्यर्धदण्डं वा द्विदण्डं वा त्रिदण्डकम् ।  
कर्णकूटात्तु कोष्ठादिनिष्क्रान्तं परिकल्पयेत् ॥ ४२ ॥  

षडष्टाल्पनासिकोपेतं चत्वारि पङ्क्तिरेव वा ।  
एतदीश्वरकान्तं स्यात् ईश्वरस्य प्रियावहम् ॥ ४३ ॥  

तदेव त्रिचतुर्भागभागाधिक्यायताश्रकम् ।  
तथा शीर्षककण्ठं च वेदिकां च प्रकल्पयेत् ॥ ४४ ॥  

स्तूपि त्रयसमायुक्तम् एतन्मङ्गलमुच्यते ।  
तदेवायतवृत्ताभं गान्धारमिति विद्यते ॥ ४५ ॥  

तारादर्धाधिकायामम् आयताश्रं समाश्रं वा ।  
द्व्यश्रवृत्तं शिरोयुक्तं वेदिका च गलं तथा ॥ ४६ ॥  

नेत्रशालामुखाकारं हस्तिपृष्ठमिदं परम् ।  
द्व्यश्रवृत्तमुपानादि कल्पितं वा तदेव हि ॥ ४७ ॥  

समाश्रमायताश्रं वा बाह्यतः परिकल्पयेत् ।  
वृत्तगर्भगृहोपेतां कूटकोष्ठादिसंयुतम् ॥ ४८ ॥  

वृत्ताभं कर्णकूटानां श्रीकरं परिकल्पयेत् ।  
कूटकोष्ठं च नीडं च समसूत्रे तु कल्पयेत् ॥ ४९ ॥  

नाम्ना मनोहरं हर्म्यं सर्वदेवार्हकं परम् ।  
उपानात्स्तूपि पर्यन्तं वृत्तं चैव बहिर्बहिः ॥ ५० ॥  

शेषं प्रागिवमुद्दिष्टं शिवकान्तमिदं परम् ।  
चतुरश्रमधिष्ठानं गर्भगेहं तथैव च ॥ ५१ ॥  

अधिष्ठानोपरिष्ठात्तु स्तूप्यन्तं वर्तुलाकृतिः ।  
कूटकोष्ठादि सर्वाङ्गं युक्तं वृत्तग्रहं भवेत् ॥ ५२ ॥  

चतुरश्रमधिष्ठानम् आयताश्रमथापि वा ।  
रसाश्रं शिखरं कण्ठं कूटकोष्ठादि संयुतम् ॥ ५३ ॥  

यथोचितं तु सङ्कल्प्य नाम्ना कौबेर कान्तकम् ।  
एवं तु द्वितलं योग्यं भेदा अष्टादश स्मृताः ॥ ५४ ॥  

इष्टकाभिश्शिलाभिर्वा होमादिस्तूपिकान्तकम् ।  
कल्पितं सञ्चितं हर्म्यं पुमानेव घनीकृतम् ॥ ५५ ॥  

दृषत्रदेष्टकामिश्च मिश्रहर्म्यं तदेव हि ।  
मिश्रेष्वादौदृषत्कार्यं तदूर्ध्वे त्विष्टका क्रिया ॥ ५६ ॥  

वनिता सञ्चिता ख्याता घनाघनमिति स्मृतम् ।  
इष्टकादारुणा चैव तन्मिश्रं षण्डमुच्यते ॥ ५७ ॥  

तदेवोपसञ्चितं ख्यातं घनाघनमुदाहृतम् ।  
अंशेन रहितं कार्यं सञ्चितं स्मृति विद्यते ॥ ५८ ॥  

अघनं चेति तत्ख्यातम् एतत्पुंषण्डयोषितः ।  
वक्त्रमण्टपमानं च गर्भगेहविशालकम् ॥ ५९ ॥  

भित्तिव्यासं च ते सर्वे प्राग्वदेकतलोक्तवत् ।  
द्वारस्योभय पार्श्वे तु पादयोरन्तरे द्विज ! ॥ ६० ॥  

द्वारपालगुहां कुर्यात् तलादुत्तरसीमकम् ।  
बिम्बोदित विशालं तु दण्डमात्रं तु वेशरम् ॥ ६१ ॥  

सर्वधाम्नि च कर्तव्यं वेशनारहितं तु वा ।  
एवं द्वितलमाख्यातं त्रितलं तु तथा विदुः ॥ ६२ ॥  


इत्यंशुमान्काश्यपे द्वितलमानपटलः (सप्ताविंशः) ॥ २७ ॥  