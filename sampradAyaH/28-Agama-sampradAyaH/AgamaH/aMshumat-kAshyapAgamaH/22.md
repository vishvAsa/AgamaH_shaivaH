+++
title = "२२"

+++




अथ वक्ष्ये विशेषेण प्रासादं मानलक्षणम् ।  
प्रासादं सदनं सद्म हर्म्यं धाम निकेतनम् ॥ १ ॥  

मन्दिरं भवनं व्यासं गेहं दिव्यविमानकम् ।  
आस्पदं चाश्रयं चैव आधारं च मनोहरम् ॥ २ ॥  

आशाममाव्रतं धिष्ण्यम् एवं पर्याय वाचकाः ।  
यस्मादणुपशो नास्ति परमाणुस्स उच्यते ॥ ३ ॥  

अणवोष्टौ रथारेणुः स्यादथरेण्वष्टकं पिचुः ।  
पिचूणामष्टको यास्तु केशाग्रमिति सञ्ज्ञितम् ॥ ४ ॥  

बालानां तद्धिकेशं स्यात् अग्रं तद्वपनात्पुरा ।  
तत्केशाग्राष्टकायास्तु लिख्यं तदुचदाहृतम् ॥ ५ ॥  

लीख्याष्टकोस्तु यूकंस्या यूकाष्टकयवं भवेत् ।  
यवमष्टगुणं मानम् अङ्गुलं तदुदाहृतम् ॥ ६ ॥  

सप्तसङ्ख्यायवं तारं मध्यमाङ्गुलमुच्यते ।  
षट्सङ्ख्यायवतारं स्यात् अधमाङ्गुलमितिस्मृतम् ॥ ७ ॥  

शाल्यायामचतुष्कं तु उत्तमाङ्गुलि सञ्ज्ञितम् ।  
त्रिसार्धाशालिदीर्घं तु मध्यमा इति सञ्ज्ञिताः ॥ ८ ॥  

शाल्या च दीर्घ त्रिगुणम् अधमं तदुदाहृतम् ।  
श्वेतशालीमहाशाली रक्तशाली तथैव च ॥ ९ ॥  

सौगन्धी हेमशाली च शालयः पञ्चधा स्मृताः ।  
रक्तशाल्यायतं तेषु अङ्गुलार्धं तु सङ्गृहेत् ॥ १० ॥  

एवं हि षड्विधं प्रोक्तं मानाङ्गुलं द्विजोत्तम ।  
चन्द्रस्थिवोऽवकाशं च व्योममेकाङ्गुलाख्यकम् ॥ ११ ॥  

अक्षिपक्षाश्विनी चैव द्वितीयाङ्गुलिसञ्ज्ञिताः ।  
कालं चानलरुद्राक्षं शूलं चालेखनं गुणम् ॥ १२ ॥  

तृतीयाङ्गुलसञ्ज्ञास्ते वेदाब्धीयुगवर्धकम् ।  
चतुरङ्गुलिसञ्ज्ञास्ते बाणं भूतेन्द्रियामृतम् ॥ १३ ॥  

पञ्चाङ्गुलस्य सञ्ज्ञास्ते ऋतुषट्कौशिकं च वै ।  
रसगायत्रिकृत्तिका षडङ्गुलस्य सञ्ज्ञका ॥ १४ ॥  

पातालमृषिधातुर्वा सप्ताङ्गुलस्य सञ्ज्ञका ।  
मातृलोकस्वराश्चैव सप्ताङ्गुलाभिधायकः ॥ १५ ॥  

हस्ति पर्वतनागाश्च वसवो मूर्तयस्तथा ।  
अष्टाङ्गुलस्य सञ्ज्ञास्ते शक्तिद्वार ग्रहास्तथा ॥ १६ ॥  

सूत्रनन्दनवं नाट्यं बीजाश्चैव नवाङ्गुलाः ।  
नाडिकाष्ठायुधं धर्म दशाङ्गुलस्य सञ्ज्ञकाः ॥ १७ ॥  

ईशानश्चेश्वरो रुद्रस्त्वेकादशाङ्गुलाख्याः ।  
अब्दं भारं च भानुं च द्वादशाङ्गुलसञ्ज्ञकाः ॥ १८ ॥  

चन्द्रादित्यशिवांशं च त्रयोदशाङ्गुलाख्यकाः ।  
ऋषिद्वयमनुश्चैव चतुर्दशाङ्गुलाख्यकाः ॥ १९ ॥  

पक्षश्चैव तिथिश्चैव पञ्चादशाङ्गुलाः स्मृताः ।  
कलामूर्तिद्वयं चैव षोडशाङ्गुलसञ्ज्ञकाः ॥ २० ॥  

पङ्क्तिर्विंशति त्रिंशच्च चत्वारिंशत्तथैव च ।  
पञ्चाशत्षष्टिसप्तत्याशीतिश्च नवतीशतम् ॥ २१ ॥  

प्रत्ययस्त्रिषु षष्टिश्च जगती सुगतिस्तथा ।  
शक्वरी सशक्वरी च तुष्टिपुष्टिधृतिस्तथा ॥ २२ ॥  

सुधृती च दशाद्यादि शतान्तान्नाम गीयकम् ।  
एकं दश शतं चैव सहस्रमयुतं तथा ॥ २३ ॥  

नियुतं प्रयुतं कोटी सार्बुदं बृन्दखर्विनी ।  
खर्वं च शङ्ख पद्मं च समुद्रमध्यमं तरम् ॥ २४ ॥  

आद्यं परं परार्धं च दशवृद्ध्या प्रकीर्तिताः ।  
श्रेष्ठमध्यान्तरैर्वान्यैः तालं भान्वङ्गुलं भवेत् ॥ २५ ॥  

भानुद्वयाङ्गुलं किष्कु हस्तमित्युच्यते द्विज ! ।  
श्रेष्ठमध्याधमैर्मात्रैः कल्प्य हस्तं तथोदितम् ॥ २६ ॥  

चतुष्कं भवेद्दण्डं तेन वास्तुनिमापयेत् ।  
पञ्चविंशति मात्रं स्यात् प्राजापत्यं करं बुधः ॥ २७ ॥  

षट्विंशति धनुर्मुष्टिः सप्तविंशद्धौर्ग्रहम् ।  
अष्टाविंशाङ्गुलं प्राच्यं वैदेहं नवविंशतिः ॥ २८ ॥  

वैपुल्यं त्रिंशदङ्गुल्यम् एकत्रिंशत्प्रकीर्णतम् ।  
एवमष्टविधं हस्तं प्रत्येकं द्विजसत्तम ! ॥ २९ ॥  

अधमं मध्यमोत्कृष्ट भेदेनैवं द्वयं द्वयम् ।  
धनुर्ग्रहप्रकीर्णाभ्यां द्विजानां गृहमारभेत् ॥ ३० ॥  

वैपुल्यधौर्मुष्टिभ्यां क्षत्रियाणां गृहं कुरु ।  
प्राजापत्यकरं चैव वैदेहं वैश्ययोग्यकम् ॥ ३१ ॥  

किष्कुप्राच्यकरं चैव शूद्रजात्यर्हकं भवेत् ।  
अधिकजात्यहं हस्तं हीनं तत्तद् विसर्जयेत् ॥ ३२ ॥  

हीनजात्यर्हकं हस्तम् अधिकानां शुभावहम् ।  
सर्वेषामुदितं हस्तं मानं सद्मनि पूजितम् ॥ ३३ ॥  

अन्याश्च सर्वदेवानां योग्यं सद्मनि मानयेत् ।  
अथवा किक्षुहस्तं तु सर्वजात्यर्हकं भवेत् ॥ ३४ ॥  

यानानि शयनानी च किक्षुहस्तेन मानयेत् ।  
आरामोद्यानखादीनि प्राजापत्यकरेण तु ॥ ३५ ॥  

धनुर्मुष्टिकरेणैव ग्रामादयस्तु मानयेत् ।  
धनुर्ग्रहेण वाप्यादि नद्याध्वानं च मानयेत् ॥ ३६ ॥  

सर्ववास्तुनि वा किक्षु हस्तेनैव द्विजोत्तम ! ।  
त्रिचतुर्हस्तमारभ्य द्विद्विहस्तविवर्धनात् ॥ ३७ ॥  

नवपङ्क्तिकरान्तं तु आभासैकतलं भवेत् ।  
एवमष्टविधं मानं युग्मायुग्मं चतुश्चतुः ॥ ३८ ॥  

पञ्चषढस्तमारभ्य द्विद्विहस्तविवर्धनात् ।  
रुद्रभानुकरान्तं तु आभास द्वितकाऽष्टधा ॥ ३९ ॥  

सप्ताष्टहस्तमारभ्य द्विद्विहस्तविवर्धनात् ।  
तिथिकलाकरान्तं तु आभास त्रितलं दश ॥ ४० ॥  

ग्रहकर्मसमारभ्य सप्ताष्टाधिकपङ्क्तयः ।  
चतुष्पञ्चतलं वाथ युग्मायुग्मं च ते दश ॥ ४१ ॥  

विस्तारं सप्तषट्पञ्च भागं कृत्वा द्विजोत्तम ! ।  
रसभूतयुगांशं तु विस्तारा द्रोपयेत्क्रमात् ॥ ४२ ॥  

विस्तारद्विगुणं चैव तस्मादष्टांशमाधिकम् ।  
पञ्चधाभ्युदितं तुङ्गम् आभासे सदने द्विज ! ॥ ४३ ॥  

शान्तिकं पौष्टिकं चैव जयदं चाद्भुतं तथा ।  
सार्वकामिकमित्येते अभिधानं क्रमाद्भवेत् ॥ ४४ ॥  

हस्तश्चेते तु वृध्या वा अन्या वा पूर्णमाचरेत् ।  
आभासं हर्म्यमाख्यातं विकल्पमधुना शृणु ॥ ४५ ॥  

नवपङ्क्तिकरात्पञ्च षट्पञ्चाशत्करान्तकम् ।  
द्विद्विहस्तविवृद्ध्या तु चतुर्विंशति सङ्ख्यया ॥ ४६ ॥  

पञ्चभूमी समारभ्य यावदर्कतलं क्रमात् ।  
अधमं मध्यमोत्कृष्टं त्रयोभेदतलं प्रति ॥ ४७ ॥  

सप्ताष्टाधिकपङ्क्त्यादि त्रित्रिहस्तविवर्धनात् ।  
षट्सप्ताष्टाधिकाशीत्यन्तम् उच्चं प्रागिव सङ्ख्यया ॥ ४८ ॥  

एवं विकल्पमाख्यातं छन्दमार्गमतःशृणु ।  
त्रिचतुर्दशहस्तादि द्विद्विहस्त विवर्धनात् ॥ ४९ ॥  

पञ्चषट्षष्टि हस्तानां व्यासं वै सप्तविंशतिः ।  
वेदभूमिं समारभ्य भानुभूमावसानकम् ॥ १५० ॥  

अधमं मध्यमोत्कृष्टं मानं स्यूर्वै तलं प्रति ।  
सप्ताष्टदशहस्तादि त्रित्रिहस्तविवर्धनात् ॥ ५१ ॥  

पञ्चषण्णवतिर्यावत् उच्चं प्रागिव सङ्ख्यया ।  
अधमं मध्यमोत्कृष्टं तुङ्गभेदं तलं प्रति ॥ ५२ ॥  

छन्दमेवं समाख्यातं जातिहर्म्यमतः शृणु ।  
सप्ताष्टदशहस्तादि द्विद्विहस्तविवर्धनात् ॥ ५३ ॥  

यावत्सप्ततिहस्तान्तं सप्तविंशति सङ्ख्यया ।  
चतुर्भूमिसमारभ्य यावदर्कतलावधि ॥ ५४ ॥  

तावद्विस्तारमाख्यातम् उत्सेधं शृणु सुव्रत ! ।  
एकद्वाविंशहस्तादि त्रित्रिहस्तविवर्धनात् ॥ ५५ ॥  

यावदाशतहस्तान्तम् उच्चं प्रागुक्तसङ्ख्यया ।  
अधमं मध्यमोत्कृष्टम् उत्सेधं वै क्रमोदितम् ॥ ५६ ॥  

एवं जातिविमानं तु सप्तविंशति बोदितम् ।  
जातिच्छन्दविकल्पं च आभासेन द्विजोत्तम ! ॥ ५७ ॥  

महतीष्यन्तराल्पं च क्षुद्रनाम्ना क्रमोदिताः ।  
युगाश्रेत्युक्तमाने तु मानसूत्रं तु विन्यसेत् ॥ ५८ ॥  

तदर्धाकृति हर्म्याणां वेदाश्रे गर्तपूरणम् ।  
यत्रैव वर्जितं यत्तत्मानसूत्रं विधीयते ॥ ५९ ॥  

प्रासादानां तु विस्तारं भित्तिपाद्बाह्यमेव वा ।  
तत्पादाभ्यन्तरान्तं वा तत्पादमध्यमं तु वा ॥ ६० ॥  

उत्सेधं तदुपानादिस्तूप्यन्तं वा शिरोन्तकम् ।  
सभामण्टपशालानां भित्तिमध्यावसानकम् ॥ ६१ ॥  

भित्तिमध्याङ्घ्रि बाह्ये वा मध्ये वा भ्यन्तरेऽपि वा ।  
भित्ति बाह्यगतां घ्रौ तु बाह्ये वाऽभ्यन्तरेपि वा ॥ ६२ ॥  

तदङ्घ्रि मध्यावसानं वा मानसूत्रं द्विजोत्तम ! ।  
भित्तिव्यासे तु भान्वंशे बाह्येऽथात्वंशकं व्रजेत् ॥ ६३ ॥  

अभ्यन्तरयुगांशं तु त्यक्त्वा शेषं द्विजोत्तम ! ।  
भित्ति मध्याङ्घ्रिविस्तारम् अङ्घ्रिस्थाने निवोच्यते ॥ ६४ ॥  

भित्ति बाह्ये गतं पादं प्रागेव प्रोच्यतेऽथवा ।  
शालान्नां भित्ति मध्ये वा बाह्ये वाऽभ्यन्तरेऽपि वा ॥ ६५ ॥  

यानानां शयनानां च पादमध्ये मानसूत्रकम् ।  
मानसूत्रं समाख्यातं सर्वेषां सदनादिनाम् ॥ ६६ ॥  

मानसूत्रं तु बाह्ये तु कूटशालादि नीव्रकम् ।  
कूटस्योक्त विशालं वा त्रिपादं वार्धमेव वा ॥ ६७ ॥  

पादं सार्धं सपादं वा मानसूत्राद्बहिर्गतिः ।  
अथवादण्डमानेन कूटादीनां तु निर्गतिः ॥ ६८ ॥  

दण्डं वाध्यर्धदण्डं वा द्विदण्डं वार्धद्विदण्डकम् ।  
त्रिदण्डं वाथ निष्क्रान्तं मानसूत्रात्तु बाह्यतः ॥ ६९ ॥  

मानस्याभ्यन्तरे वेशं विपदामास्पदं सदा ।  
तस्मात्सर्वप्रयत्नेन मानसूत्राद्बहिर्गतम् ॥ ७० ॥  

एतद्विन्याससूत्रं वा समसूत्रं समं तु वा ।  
होमबाह्यगतं सूत्रम् अवसानमुदाहृतम् ॥ ७१ ॥  

मानविन्याससूत्रं च अवसानं च ते त्रिधा ।  
ख्यातं सङ्क्षेपतो विप्रा ! शृणुष्वायादि लक्षणम् ॥ ७२ ॥  

इत्यंशुमान्काश्यपे मानादिसूत्रलक्षणपटलः (द्वाविंशः) ॥ २२ ॥  