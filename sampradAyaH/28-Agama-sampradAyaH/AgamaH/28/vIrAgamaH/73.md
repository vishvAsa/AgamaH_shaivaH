+++
title = "७३"

+++
  
देवदेवं प्रणम्यादौ पर्यपृच्छत् पितामहः ।  
अग्निप्रतिष्ठां देवेश ! तत् सर्वं ब्रूहि मे प्रभो ! ॥ १ ॥  
  
ईश्वरः ॥  
  
तत् सर्वमखिलं वक्ष्ये शृणुष्व चतुरानन ! ।  
प्रासादस्याग्नि दिग्भागे अग्निविमानमुच्यते ॥ २ ॥  
  
मूलबेरस्य पूजांशं प्रतिमोत्सेधमुच्यते ।  
अथवा गर्भमानं वा नवधा भाजिते तथा ॥ ३ ॥  
  
एकैकं समं * * * कारयेद्देशिकोत्तमः ।  
द्वितालमधमं ज्ञेयं त्रितालं मध्यमं भवेत् ॥ ४ ॥  
  
उत्तमं तु चतुस्तालं प्रतिमोत्सेधमुच्यते ।  
एक हृदयं त्रिपादं च चतुश्शृङ्गन्द्वयंशिरः ॥ ५ ॥  
  
प्। ३४१)  
  
सप्तजिह्वास्सप्तहस्ताश्चत्वारो नेत्रमुच्यते ।  
पद्मासनसमारूढम् ऊर्ध्वकेश समन्वितम् ॥ ६ ॥  
  
स्रुवं च शक्तिदण्डं च दक्षिणे तु करे ददेत् ।  
स्रुवाक्षतोमरं चैवेत्येते वामकरेषु च ॥ ७ ॥  
  
दक्षिणे तु करे चैकं देवानामाहुतिं ददेत् ।  
एवं समासतः प्रोक्तं प्रतिष्ठालक्षणं शृणु ॥ ८ ॥  
  
रत्नन्यासं तु कर्तव्यं पूर्वे वज्रं तथैव च ।  
मरकतं दक्षिणे न्यस्य पश्चिमे तु प्रवालकम् ॥ ९ ॥  
  
वैडूर्यमुत्तरे न्यस्य माणिक्यं मध्यमे न्यसेत् ।  
नयनं मोक्षणं कुर्यान् नेत्रद्वययुते दिने ॥ १० ॥  
  
यद्वर्गस्य तृतीयं तु प्रथमस्य चतुर्थकम् ।  
बिन्दुनाद समायुक्तम् अग्निमूल मुदाहृतम् ॥ ११ ॥  
  
ह्रस्वा ब्रह्मा समाख्याता दीर्घाभ्यङ्गानि चोच्यते ।  
नयनं मोक्षणं कुर्यात् पूर्वोक्तविधिना सह ॥ १२ ॥  
  
स्नापयेत् पञ्चगव्येन ततो ग्रामप्रदक्षिणम् ।  
जलाधिवासनं कुर्यात् तस्य मूलेन मन्त्रतः ॥ १३ ॥  
  
एकरात्रं त्रिरात्रं वा पञ्चरात्रमथापि वा ।  
प्रासादस्याग्रतश्चैव पूर्वोक्तमण्डपं कुरु ॥ १४ ॥  
  
मध्यमे वेदिकां कुर्यात् परितः कुण्डमुच्यते ।  
चतुर्दिक्षु च ईशान्यां त्रिकोणं कुण्डमुच्यते ॥ १५ ॥  
  
प्। ३४२)  
  
जलादुत्तीर्य पूर्वेद्युः पञ्चगव्येन स्नापयेत् ।  
प्रतिस्थैक दिग्भागे अग्निमूलेन विन्यसेत् ॥ १६ ॥  
  
वेदिमध्ये न्यसेच्छालिं तण्डुलं च तिलं न्यसेत् ।  
शयनं पञ्चभिः कल्प्यः प्रतिमां विन्यसेत् ततः ॥ १७ ॥  
  
प्रच्छन्न पटसंयुक्तं कुम्भन्यासं तु कारयेत् ।  
तस्यैव वामभागे तु स्वाहा बीजेन वर्धनम् ॥ १८ ॥  
  
पूर्वादीशान पर्यन्तम् अष्टकुम्भान्क्रमान् न्यसेत् ।  
हुताशनं पावकं च अनलं हव्यवाहनम् ॥ १९ ॥  
  
ज्वलनं सप्तजिह्वं च तपनं तु महानसम् ।  
पूर्वादीशान पर्यन्तं विन्यसेत् तु विशेषतः ॥ २० ॥  
  
सवस्त्रान् सहिरण्यांश्च स कूर्चान् सापिधानकान् ।  
ततो होमं प्रकर्तव्यं पलाशसमिधायुतम् ॥ २१ ॥  
  
समिदाज्य चरून्लाजान्सर्षपांश्च यवांस्तिलान् ।  
मुद्गमाषं च नीवारं बिल्वं चैकादशं भवेत् ॥ २२ ॥  
  
पञ्चब्रह्मषडङ्गेन क्रमाद्धोतव्यमेव च ।  
ततः प्रभाते विमले स्नानं कृत्वा तु देशिकः ॥ २३ ॥  
  
एतत् संहारमूर्तिस्तु संहार न्यासमुच्यते ।  
ततो वासन होमं च समिदाज्य चरून् युतम् ॥ २४ ॥  
  
मूलमन्त्रेण विप्रेन्द्र ! प्रत्येकं तु शताहुतिः ।  
विमाने स्थापयेद्विद्वान् प्रतिमं पश्चिमं मुखम् ॥ २५ ॥  
  
प्। ३४३)  
  
स्नापयेन्मूलमन्त्रेण वर्धनीं स्थापयेत् ततः ।  
स्वस्वनाम्नैव मन्त्रेण स्नापयेत् कुम्भमेव च ॥ २६ ॥  
  
हविर्निवेदयेत् पश्चात् ताम्बूलं दापयेत् ततः ।  
ब्राह्मणान् भोजयेत् तत्र पर्यष्टिपरिचारकान् ॥ २७ ॥  
  
आचार्यं पूजयेत् पश्चात् पदार्थीन् पूजयेत् ततः ।  
अग्निस्थापनमेवोक्तं मातॄणां स्थापनं शृणु ॥ २८ ॥  
  
इति वीरतन्त्रे अग्निस्थापनविधिस्त्रिसप्ततितमः पटलः ॥ ७३ ॥  
