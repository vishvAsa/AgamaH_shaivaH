+++
title = "६८"

+++
  
देवदेवं प्रणम्यादौ पृच्छतिस्म पितामहः ।  
विमानस्थापनं किं वा ब्रूहि मे परमेश्वर ! ॥ १ ॥  
  
ईश्वरः ।  
  
तत्सर्वमखिलं वक्ष्ये शृणुष्व चतुरानन ! ।  
रोहिणी च पुनवस्वा पुष्यो मृगशिरस्तथा ॥ २ ॥  
  
प्। ३१६)  
  
हस्तं च रेवती चैव स्वाती चैव त्रिरुत्तरा ।  
द्वितीया पञ्चमी चैव द्वादशी वा त्रयोदशी ॥ ३ ॥  
  
स्थिरराशौ तु कर्तव्यम् अष्टमे ग्रहवर्जिताः ।  
एवमादिषु कालेषु विमानस्थापनं कुरु ॥ ४ ॥  
  
पञ्चाहे सप्तरात्रे वा अङ्कुरार्पणमुच्यते ।  
प्रासादस्यैव पुरतः प्रपां कृत्वा विशेषतः ॥ ५ ॥  
  
पूर्वोक्तेन प्रकारेण मण्टपं कारयेत् ततः ।  
मध्यमे वेदिकां कुर्याद् हस्तमात्रोच्छ्रयं भवेत् ॥ ६ ॥  
  
स्वबाह्ये तु परितो मानुष्ये कुण्डमुच्यते ।  
नागरं द्राविडं चैव वेसरं तु शृणुष्वथ ॥ ७ ॥  
  
चतुरश्रं तु योन्याश्च अर्धचन्द्रं त्रिकोणकम् ।  
वृत्तं च पञ्चकोणं च पद्मं चैवाष्टकोणकम् ॥ ८ ॥  
  
वेसरं प्रोच्यते विप्र अथा पञ्चमकुण्डकम् ।  
चतुर्दिक्षु च ईशान्यां यथोक्तं कुण्डमुच्यते ॥ ९ ॥  
  
चतुस्तोरणसंयुक्तं दर्भमालाव भूषितम् ।  
वितानध्वजसंयुक्तं पुष्पमाल्यैरलङ्कृतम् ॥ १० ॥  
  
प्रासादस्य चतुर्दिक्षु चतुरश्रं तु कुण्डकम् ।  
कुबेरस्य विधिः प्रोक्तो द्राविडस्य तु वृत्तकम् ॥ ११ ॥  
  
बेरस्यार्धचन्द्राभं कुण्डानि कारयेत् ततः ।  
तस्य पूर्वे जलावर्तं वस्त्रमाल्यैरलङ्कृतम् ॥ १२ ॥  
  
प्। ३१७)  
  
शुद्धोदकेन सम्पूर्य शाल्योपरि च संस्थिताः ।  
चतुर्दिक्षु न्यसेत्तत्र हृदयेन तु मन्त्रतः ॥ १३ ॥  
  
वास्तुहोमं दिवा कुर्याल्लक्षणेन समन्वितम् ।  
आचार्यश्च शुचिर्भूत्वा नववस्त्रेण वेष्टितः ॥ १४ ॥  
  
सोष्णीषस्सोत्तरीयश्च गन्धद्रव्येण लेपयेत् ।  
प्रासादं दर्भमालाभिर्वेष्टयेत् तु विशेषतः ॥ १५ ॥  
  
पुण्याहं वाचयेत् तत्र पवमानेन प्रोक्षयेत् ।  
वास्तुदेवबलिं दद्यात् पूर्वोक्त विधिना सह ॥ १६ ॥  
  
प्रासादं नववस्त्रेण वेष्टयेद्धृदयेन तु ।  
लम्बयेन्नववस्त्रेण प्रासादेन तु मन्त्रतः ॥ १७ ॥  
  
दर्भमाल्येन पुष्पेण वेष्टयेत्स्थूपिमेव च ।  
प्रासादहोमं कर्तव्यं गर्भगेहे विशेषतः ॥ १८ ॥  
  
मम आप्येति मन्त्रेण आज्येनैव शताहुतिः ।  
समिधामीशमन्त्रेण आज्यं वामेन हूयते ॥ १९ ॥  
  
चरुं हृदयमन्त्रेण हुत्वा चैव शताहुतिः ।  
शान्तिहोमक्रमेणैव चतुर्दिक्षु च होमयेत् ॥ २० ॥  
  
चतुर्दिक्षु चतुर्वेदैः कुर्यादध्ययनं ततः ।   
प्रासादमेव होमेन शिवासनमथ शृणु ॥ २१ ॥  
  
पूर्वोक्तमण्डपे वेद्यां गोमयेनानुलेपयेत् ।  
शालिना विकिरेत्तत्र भारद्वयेन संयुतम् ॥ २२ ॥  
  
प्। ३१८)  
  
शाल्यर्धतण्डुलान्न्यस्य तण्डुलार्धतिलान्न्यसेत् ।  
पद्ममष्टदलं लिख्य दर्भैश्चैव परिस्तरेत् ॥ २३ ॥  
  
नवकुम्भान् समादाय सूत्रेण परिवेष्टयेत् ।  
शुद्धोदकेन सम्पूर्य वस्त्रकूर्चसमन्वितान् ॥ २४ ॥  
  
प्रधानकलशं विप्र ! मध्यमे स्थापयेत्क्रमात् ।  
नवकुम्भान् समादाय सूत्रेण परिवेष्टयेत् ॥ २५ ॥  
  
सप्तमेवान्तवर्गैश्च * * * * द्वितीयकम् ।  
चतुर्दशस्वरसंयुक्तं बिन्दुनादसमन्वितम् ॥ २६ ॥  
  
विमानस्य तु विप्रेन्द्र ! मूलमन्त्र मिहोच्यते ।  
प्रधानकलशे नैव * * * * * विन्यसेत् ॥ २७ ॥  
  
विद्येश्वरसमायुक्तं मध्यमे शिवदैवतम् ।  
पूर्वे तु विष्णुकुम्भास्यु दक्षिणामूर्तिदक्षिणे ॥ २८ ॥  
  
लिङ्गोत्पत्तिं तु वारुण्याम् उत्तरे तु पितामहः ।  
पूर्वादिषु चतुर्दिक्षु शिवविद्येश्वरस्य तु ॥ २९ ॥  
  
मध्यमे स्थापयेद्विद्वान् विघ्नेशं चाग्निविन्यसेत् ।  
उत्तरे चैव दुर्गायां विन्यसेत् तु विशेषतः ॥ ३० ॥  
  
गन्धपुष्पादिनाभ्यर्च्य स्वस्वमूलेन देशिकः ।  
हविर्निवेदयेत् पश्चात् ताम्बूलं दापयेत् ततः ॥ ३१ ॥  
  
ततो होमं प्रकुर्वीत पलाशसमिधासह ।  
समिदाज्य चरुं लाजान् सर्षपांश्च यवांस्तिलान् ॥ ३२ ॥  
  
प्। ३१९)  
  
वेणुं माषं च मुद्गं च शिम्बं चैकादशं युतम् ।  
ईशान्यादीनि सद्यान्तं हृदयेन त्रयं युतम् ॥ ३३ ॥  
  
अष्टोत्तरशतं वापि पञ्चाशद्वापि हूयते ।  
विमानबीजं सर्वेषु हुत्वा चैव शताहुतिः ॥ ३४ ॥  
  
प्रभाते विमले पूज्य आचार्यः स्नानमाचरेत् ।  
मन्त्रन्यासोक्तमार्गेण न्यासं कृत्वा विशेषतः ॥ ३५ ॥  
  
सृष्टिस्थितिं च संहार न्यासादीनि च विन्यसेत् ।  
ततो वासन होमं च कर्तव्यं देशिकोत्तमः ॥ ३६ ॥  
  
समिदाज्यचरूणां तु प्रासादेन शताहुतिः ।  
विमानबीजसंयुक्तं पञ्चविंशतिरुच्यते ॥ ३७ ॥  
  
सर्वद्रव्य समायुक्तं हव्यवाहं समुच्चरन् ।  
स्विष्टमग्नेति मन्त्रेण जुहुयात्तदनन्तरे ॥ ३८ ॥  
  
चित्तादींश्च जयादींश्च राष्ट्रभृच्चैव हूयते ।  
हुत्वान्ते तु यदस्येति पूर्णाहुतिमथाचरेत् ॥ ३९ ॥  
  
आचार्य दक्षिणां दद्यात् पञ्चाङ्गभूषणैर्युतम् ।  
शिरसोपरि विप्रेन्द्र ! कुम्भमुद्वाहयेत् ततः ॥ ४० ॥  
  
विमान प्रदक्षिणं कुर्यात् प्रासादस्योपरि स्थितिः ।  
विमानमूलसंयुक्तं व्योमव्यापि समुच्चरन् ॥ ४१ ॥  
  
पञ्चब्रह्म षडङ्गेन स्नापयेत् कुम्भमेव च ।  
पूर्वादीशानपर्यन्तं स्नापयेत् स्वस्वमन्त्रतः ॥ ४२ ॥  
  
प्। ३२०)  
  
दिशामूर्तिं च विप्रेन्द्र ! स्वस्वमन्त्रेण स्नापयेत् ।  
गन्धपुष्पादिनाभ्यर्च्य हविर्दद्याद्विशेषतः ॥ ४३ ॥  
  
ब्राह्मणान् भोजयेत् तत्र शिवभक्तांश्च भोजयेत् ।  
सप्तकन्याश्च विप्रेन्द्र ! वस्त्रादीनि च दापयेत् ॥ ४४ ॥  
  
विमानस्थापनं प्रोक्तं मानुषस्थापनं शृणु ॥ ४४ � ॥  
  
इति वीरतन्त्रे विमानस्थापनविधिरष्टषष्टितमः पटलः ॥ ६८ ॥  
