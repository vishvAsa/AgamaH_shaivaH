+++
title = "७०"

+++
  
प्। ३२५)  
  
शिवं प्रणम्य विधिवत् पर्यपृच्छत् पितामहः ।  
पिण्डिका स्थापनं किञ्चित् तत्सर्वं मे वद प्रभो ! ॥ १ ॥  
  
तत्सर्वमखिलं वक्ष्ये शृणुष्व कमलासन ! ।  
प्रासादस्याग्रतः कुर्यान् मण्टपं चतुरश्रकम् ॥ २ ॥  
  
पञ्चसप्ताष्टहस्तं वा नवहस्तमथापि वा ।  
स्तम्भैः षोडशभिर्युक्तं चतुर्द्वारसमन्वितम् ॥ ३ ॥  
  
मध्यमे वेदिकां कुर्यात् तालमात्रसमुच्छ्रयम् ।  
वितानध्वजमाच्छाद्य दिग्ध्वजैश्च प्रलम्बितम् ॥ ४ ॥  
  
दर्भमालाभिरावेष्ट्य तोरणैरुपशोभितम् ।  
शालिभिर्विकिरेत्तत्र तण्डुलैश्च तिलैस्तथा ॥ ५ ॥  
  
पञ्चभिः कबलैर्युक्तं पीठं तस्योपरिन्यसेत् ।  
पीठं प्रक्षालयेद्विप्र ! प्रासादेन तु मन्त्रतः ॥ ६ ॥  
  
अष्टमृत्सलिले नैवं पीठं प्रक्षालयेद्धृदा ।  
वल्मीके च तटाके च कुशमूले तथैव च ॥ ७ ॥  
  
नदी पर्वतदेशे तु गोष्ठे च गजदन्ततः ।  
शुद्धक्षेत्रे तु वै ब्रह्म मृद्भिस्सङ्क्षालयेद्बुधः ॥ ८ ॥  
  
वस्त्रेण वेष्टयेत् पीठं शालिराशौ तु विन्यसेत् ।  
पुण्याहं वाचयेत् तत्र स्वस्तिमङ्गलवाचकैः ॥ ९ ॥  
  
वर्धनीश्च नवादाय त्रिसूत्रेणैव वेष्टयेत् ।  
शुद्धोदकेन सम्पूर्य विन्यसेत् पीठबाह्यतः ॥ १० ॥  
  
प्। ३२६)  
  
रत्नानि नवचैलाल वङ्गतक्कोलमेव च ।  
वर्धन्यां निक्षिपेत् तत्र पूर्वादीशान्तमेव च ॥ ११ ॥  
  
पीठस्यैशान दिग्भागे प्रधानां वर्धनीं न्यसेत् ।  
सकूर्चं च सुवर्णं च वस्त्रयुग्मं पृथक् पृथक् ॥ १२ ॥  
  
वामीं पूर्वे तु विन्यस्य ज्येष्ठामाग्नेय देशतः ।  
दक्षिणे चैव रौद्री च काली निर्-ऋति गोचरे ॥ १३ ॥  
  
कलविकरिणीं वारुण्यां बलविकरणीं तु वायवे ।  
बलप्रमथिनीं सौम्ये विन्यसेत् तु विशेषतः ॥ १४ ॥  
  
सर्वभूतदमनीं विन्यसेदीशतः क्रमात् ।  
मध्ये मनोन्मनीं देवीं न्यस्त्वा गन्धादिना यजेत् ॥ १५ ॥  
  
पायसान्नं तु नैवेद्यं ताम्बूलं दापयेत् ततः ।  
ततो होमं प्रकुर्वीत कुण्डे वा स्थण्डिलेऽपि वा ॥ १६ ॥  
  
यावदश्रं भवेत् पीठं तावदश्रं तु कुण्डकम् ।  
वृत्तपीठस्य हे ब्रह्मन् वृत्तकुण्डमिहोच्यते ॥ १७ ॥  
  
समिदाज्य चरून्लाजान्वेणुमुद्गं च सर्षपान् ।  
समिधस्सद्यमन्त्रेण आज्यं वामेन चैव हि ॥ १८ ॥  
  
अघोरेण चरुं हुत्वा लाजं हृदयमन्त्रतः ।  
वेणुमीशानमन्त्रेण मुद्गं च शिरसा तथा ॥ १९ ॥  
  
शिखामन्त्रेण सर्षपम् अष्टोत्तरशतं पृथक् ।  
गौरीबीजेन मन्त्रेण प्रत्येकं तु शताहुतिः ॥ २० ॥  
  
प्। ३२७)  
  
सर्वद्रव्यसमायुक्तं हव्यवाहं समुच्चरन् ।  
स्विष्टमग्नेति मन्त्रेण जुहुयात् तदनन्तरे ॥ २१ ॥  
  
हुत्वा हुत्वा तदङ्गानि स्पृशेत् प्रसृतिमुद्रया ।  
उपानं पादमित्युक्तं जगती जङ्घोनुजं तथा ॥ २२ ॥  
  
कुमुदं तु कटिं प्रोक्तं नाभिमेव तु पट्टिका ।  
कण्ठश्च हृदयं प्रोक्तं नाभिश्चैव तु पट्टिका ॥ २३ ॥  
  
कर्णश्च हृदयं प्रोक्तं नाभिश्चैव तु पट्टिका ।  
कण्ठश्च हृदयं प्रोक्तं बाहूचैवोर्ध्व वामनम् ॥ २४ ॥  
  
पट्टिका कण्ठं मुखं पट्टिका हृदधारी च मूर्धजा ।  
एवं वै पद्मपीठे तु तेषां रूपं प्रकल्पयेत् ॥ २५ ॥  
  
हुत्वान्ते तु यदस्येति जुहुयात् तदनन्तरे ।  
ततः प्रभाते (विमले) सुमुहूर्ते सुलग्नके ॥ २६ ॥  
  
आचार्यं पूजयित्वा तु शिल्पिनं पूजयेत् ततः ।  
पश्चाद्गर्भगृहं गत्वा आचार्यः शिल्पिभिस्सह ॥ २७ ॥  
  
मृण्मयं वृषभं कुर्यात् सुवर्णखुरशृङ्गकौ ।  
वृषगायत्रिमन्त्रेण प्रासादेन समन्वितम् ॥ २८ ॥  
  
वृषभस्य तु शृङ्गेण कर्षयेत् पीठमेव च ।  
पीठं विसर्जयेत् तत्र जलमध्ये तु निक्षिपेत् ॥ २९ ॥  
  
शैव पीठकमुत्सृज्य प्रासादेन तु मन्त्रतः ।  
षण्णवत्यक्षरैर्युक्तं व्योमव्यापि समुच्चरन् ॥ ३० ॥  
  
प्। ३२८)  
  
लिङ्गपीठं समायोज्य सुस्निग्धं कारयेत् ततः ।  
अष्टबन्धं प्रकर्तव्यं लक्षणेन समन्वितम् ॥ ३१ ॥  
  
लाक्षा चैव मधूच्छिष्टं शर्करासर्जनं तथा ।  
वायुके नेष्टका चूर्णं सदृशं घनतैलकम् ॥ ३२ ॥  
  
समं कृत्वा तु विप्रेन्द्र ! तैलमर्धं विधीयते ।  
ताम्रपात्रे विशेषेण पाचयेच्छिल्पिना सह ॥ ३३ ॥  
  
लिङ्गपिठकयोर्मध्ये पक्वद्रव्यं विनिक्षिपेत् ।  
एवं यः कुरुते मर्त्यः शिवलोके महीयते ॥ ३४ ॥  
  
क्षालयित्वा तु विप्रेन्द्र ! तैलमर्धं विधीयते ।  
पुण्याहं वाचयेत् तत्र प्रोक्षयेत् पवमानतः ।  
तत् तदंशानि विन्यस्य सूत्राग्रमुपकल्पनम् ॥ ३५ ॥  
  
वेदिका स्थापितस्सर्वे वर्धन्यां स्थापयेत् ततः ।  
तन्मध्ये वेदिकां कुर्यादरत्निमात्रमुच्छ्रिताम् ॥ ३६ ॥  
  
दर्भमाला समायुक्तं चतुस्तोरणसंयुतम् ।  
गात्रसंवेष्टनं कुर्याद् वितानेनोर्ध्वं वेष्टयेत् ॥ ३७ ॥  
  
अष्टदिक्षु ध्वजान्न्यस्य अष्टमङ्गल संयुतम् ।  
वेदिबाह्ये तु परितो नवकुण्डानि कारयेत् ॥ ३८ ॥  
  
स्थण्डिलं चाथ कर्तव्यं लक्षणेन समन्वितम् ।  
तत् तत् पीठाकृतिं ब्रह्मन् तत् तत् कुण्डमिहोच्यते ॥ ३९ ॥  
  
शालिभिर्विकिरेद्विद्वान् अष्टद्रोणैर्विशेषतः ।  
तदर्धं तण्डुलान् न्यस्य तण्डुलार्धतिलान् न्यसेत् ॥ ४० ॥  
  
प्। ३२९)  
  
पद्ममष्टदलं लिख्य दर्भैश्चैव परिस्तरेत् ।  
बालस्थानस्य चाग्रे तु यात्राहोमं तु कारयेत् ॥ ४१ ॥  
  
तदग्रे स्थापयेद् विद्वान् शिवकुम्भं च वर्धनीम् ।  
स सूत्रं सापिधानं च सवस्त्रं हेम संयुतम् ॥ ४२ ॥  
  
नवरत्नं क्षिपेन्मध्ये सर्वद्रव्य समायुतम् ।  
अभितः कलशानष्टौ विद्येश्वर समन्वितान् ॥ ४३ ॥  
  
तत् तन्मन्त्रमनुस्मृत्य गन्धपुष्पादिनार्चयेत् ।  
आचार्यश्च शुचिर्भूत्वा शिरसा धारयेद् घटम् ॥ ४४ ॥  
  
नववस्त्र परीधानः सोष्णीषस्सोत्तरीयकः ।  
विमान प्रदक्षिणं कुर्यान्वेदिमध्ये न्यसेत् ततः ॥ ४५ ॥  
  
पूर्वादीशान पर्यन्तं विद्येश्वरांश्च विन्यसेत् ।  
गन्धपुष्पादिना पूज्य पायसान्नं निवेदयेत् ॥ ४६ ॥  
  
एलालवङ्गतक्कोलम् उशीरं चन्दनं तथा ।  
समालोढ्य विशेषेण लिङ्गमालोड्ययेत् ततः ॥ ४७ ॥  
  
नववस्त्रेण संवेष्ट्य लिङ्गपीठं च देशिकः ।  
ततो होमं प्रकुर्वीत लक्षणेन समन्वितम् ॥ ४८ ॥  
  
पालाशखदिराश्वत्थ प्लक्षन्यग्रोध एव च ।  
उदुम्बरमपामार्गं खदिरं च विशेषतः ॥ ४९ ॥  
  
पूर्वादीशान पर्यन्तं क्रमेण परिकीर्तितम् ।  
ईशान इन्द्रयोर्मध्ये शमीं चैव तु विन्यसेत् ॥ ५० ॥  
  
प्। ३३०)  
  
अष्टोत्तरशतं चैव पञ्चाशत् पञ्चविंशतिः ।  
सर्वेषां चैव होमानां पलाशेध्यमिहोच्यते ॥ ५१ ॥  
  
समिदाज्य चरूंलाजान् मुद्गमाषांश्च सर्षपान् ।  
समिधं सद्यमन्त्रेण वक्त्रेणाज्यं तथैव च ॥ ५२ ॥  
  
अघोरेण चरुं हुत्वा लाजान्वामेन होमयेत् ।  
नेत्रेणैव तु मुद्गं स्यान् माषं हृदयमुच्यते ॥ ५३ ॥  
  
ईशानेन तु मन्त्रेण सर्षपं चैव हूयते ।  
प्रासादेन तु मन्त्रेण प्रत्येकं पञ्चविंशतिः ॥ ५४ ॥  
  
गौरीबीजेन मन्त्रेण प्रत्येकं पञ्चविंशतिः ।  
सर्वद्रव्य समायुक्तं हव्यवाहं समुच्चरन् ॥ ५५ ॥  
  
स्विष्टमग्नेति मन्त्रेण जुहुयात्तदनन्तरे ।  
जयादिरभ्यधानं च राष्ट्रभृच्चैव हूयते ॥ ५६ ॥  
  
हुत्वान्ते तु यदस्येति स्विष्टकृद्धूयते क्रमात् ।  
चतुर्दिक्षु चतुर्वेदैः कुर्यादध्ययनं ततः ॥ ५७ ॥  
  
श्रीरुद्रं चैव जप्येत पवमानं जपेत्ततः ।  
पुरुषसूक्तं जपित्वा च स्तोत्रेणैव समन्वितम् ॥ ५८ ॥  
  
ततः प्रभाते विमले स्नानं कृत्वा तु देशिकः ।  
नववस्त्रपरीधानः सोष्णीषस्सोत्तरीयकः ॥ ५९ ॥  
  
कुण्डलैः कर्णिकैर्हारैः अर्घ्याङ्गुलीयकमेव च ।  
प्रशान्तमानसो भूत्वा स्नापयेल्लिङ्ग मूर्धनि ॥ ६० ॥  
  
प्। ३३१)  
  
गौरीबीजेन वर्धन्यां स्नापयेत् पिण्डिकोपरि ।  
पूर्वादीशान पर्यन्तं विद्येशान् स्नापयेत् ततः ॥ ६१ ॥  
  
अष्टोत्तरशते नैव पञ्चाशत् पञ्चविंशतिः ।  
स्नपनं कारयेत् तत्र यथाविभवविस्तरम् ॥ ६२ ॥  
  
गन्धैः पुष्पैश्च धूपैश्च दीपैश्चैव सुपूजयेत् ।  
हविर्निवेदयेत् पश्चात् ताम्बूलं दपयेत् ततः ॥ ६३ ॥  
  
ब्राह्मणान्भोजयेत् तत्र शैवान्सम्भोजयेत् ततः ।  
पीठस्थापनमेवोक्तं जलसम्प्रोक्षणं शृणु ॥ ६४ ॥  
  
इति वीरतन्त्रे पिण्डिकास्थापनविधिः सप्ततितमः पटलः ॥ ७० ॥  
