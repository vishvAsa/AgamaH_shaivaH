+++
title = "७७"

+++
  
लोकनाथं प्रणम्यादौ ब्रह्मा पृच्छति शङ्करम् ।  
स्नपनं विविधं किं वा तत्सर्वं ब्रूहि मे प्रभो ! ॥ १ ॥  
  
ईश्वरः ॥  
  
तत्सर्वमखिलं वक्ष्ये शृणुष्व चतुरानन ! ।  
ग्रहणे विषुवे चैव अयने व्यतिपादके ॥ २ ॥  
  
षडशीति मुखे चैव प्रतिष्ठे चोत्सवान्तिके ।  
अद्भुतानां समुत्पन्ने प्रायश्चित्तादि सम्भवे ॥ ३ ॥  
  
एवमादिषु सर्वेषु स्नपनं तत्र कारयेत् ।  
प्रासादस्याग्रतश्चैव मण्डपं चतुरश्रकम् ॥ ४ ॥  
  
त्रिहस्तं पञ्चहस्तं वा षट्सप्ताष्टनवं तथा ।  
एकादशकरं वाथ त्रयोदशकरं तु वा ॥ ५ ॥  
  
प्। ३५६)  
  
पञ्चादशकरं वाथ मण्टपं कारयेत् ततः ।  
अधमं पूर्वत्रयं सिद्धं मध्यमं चापरं भवेत् ॥ ६ ॥  
  
प्रोक्तं तु नवभेदेन चोच्यते तन्मया द्विज ! ।  
ऋषिच्छन्दो देवता वक्ष्ये शृणुष्व कमलासन ! ॥ ७ ॥  
  
अगस्त्येन समायुक्तं जगतीच्छन्दसा युतम् ।  
आदित्येन समायुक्तम् उत्तमत्रयमुच्यते ॥ ८ ॥  
  
वसिष्ठेन समायुक्तं शक्वरीच्छन्द उच्यते ।  
विघ्नेशेन समायुक्तं मध्यमं त्रयमुच्यते ॥ ९ ॥  
  
व्यासेन च समायुक्तम् अनुष्ठुभ्छन्दसा युतम् ।  
छन्देनैव समायुक्तम् अधमत्रयमुच्यते ॥ १० ॥  
  
चतुरश्रं समं कृत्वा प्रपां वा मण्टपं तु वा ।  
मण्टपं नवषट्त्रिंशत् * * * गात्र संयुतम् ॥ ११ ॥  
  
षोडशं द्वादशं वाथ पूर्वोक्तेन विधानतः ।  
पूर्वोक्तेन विधानेन मण्टपं कारयेत् ततः ॥ १२ ॥  
  
अधमत्रयं विद्धि मध्यममुत्तरं चापरं भवेत् ।  
प्रोक्तं तु नवभेदेन प्रोच्यते तु मया द्विज ! ॥ १३ ॥  
  
ऋषिच्छन्दो देवताश्च तव स्नेहात् प्रजापते ।  
वितानेनोर्ध्वमाच्छाद्य मुक्तादामैरलङ्कृतम् ॥ १४ ॥  
  
अष्टदिक्षु ध्वजान् न्यस्य लोकपालान् लिखेत् ततः ।  
चतुर्द्वार समायुक्तं चतुस्तोरण संयुतम् ॥ १५ ॥  
  
प्। ३५७)  
  
दर्भमालाभिरावेष्ट्य नारिकेल फलैर्युतम् ।  
सृक्पट्टदेवाङ्गैः नेत्रदीपैरलङ्कृतम् ॥ १६ ॥  
  
पुष्पमाला समायुक्तं सर्वालङ्कार संयुतम् ।  
सहस्रकलशं चैव उत्तमोत्तममुच्यते ॥ १७ ॥  
  
पञ्चशतेन संयुक्तम् उत्तमं मध्यमं भवेत् ।  
पञ्चाशदधिक द्विशतम् उत्तमाधममुच्यते ॥ १८ ॥  
  
अष्टोत्तरशतं चैव मध्यमोत्तममुच्यते ।  
एकाशीतिस्तु मध्यं स्यान् मध्यमस्य विशेषतः ॥ १९ ॥  
  
एवं नवविधं प्रोक्तम् उत्तमोत्तमकं शृणु ।  
सुमुहूर्ते च सुलग्ने च सूत्रपादं तु कारयेत् ॥ २० ॥  
  
रजन्या शालिपिष्टेन कर्तव्यं लक्षणान्वितम् ।  
अष्टाधिकं च विप्रेन्द्र ! चत्वारिंशच्च संयुतम् ॥ २१ ॥  
  
सूत्रं पादं प्रकर्तव्यं प्रागग्राणि हविर्न्यसेत् ।  
उत्तराग्रं तथैव स्यादेवमेव क्रमेण तु ॥ २२ ॥  
  
मात्राङ्गुलेन विप्रेन्द्र ! अन्तरं ताल मात्रकम् ।  
मध्यमे पञ्चविंशत्तु तद्द्वयावृत वीथिकान् ॥ २३ ॥  
  
बाह्ये पञ्चदशं स्थित्वा पदद्वयं तु वीथिका ।  
बाह्ये पदद्वयं न्यस्त्वा पञ्च पञ्च पदान्तरे ॥ २४ ॥  
  
पूर्वं च दक्षिणं चैव पश्चिमं चोत्तरं तथा ।  
एवमेव क्रमेणैव विधीनां लोपयेत् क्रमात् ॥ २५ ॥  
  
प्। ३५८)  
  
मध्यमात् परितो विप्र ! अष्टव्यूहान्व्यपोह्य च ।  
व्यूहान्तरे प्रकर्तव्यं व्यूहस्थापनमाक्रमात् ॥ २६ ॥  
  
तद्बाह्ये परितो विप्र ! कलशस्थानमुच्यते ।  
पुण्याहं वाचयेत् तत्र पवमानेन प्रोक्षयेत् ॥ २७ ॥  
  
शालिना विकिरेत् तत्र लक्षणेन समन्वितम् ।  
कलशान्प्रति निक्षिप्य अर्धकं चोत्तमं भवेत् ॥ २८ ॥  
  
द्विप्रस्थं मध्यमं प्रोक्तं प्रस्थं चाधममुच्यते ।  
एवमेव प्रकारेण हीनं चापि न कारयेत् ॥ २९ ॥  
  
हीनं चेच्छिव विप्रेन्द्र ! व्याधिरोगभयं ददेत् ।  
शाल्यर्ध तण्डुलं न्यस्य तण्डुलार्धतिलं न्यसेत् ॥ ३० ॥  
  
तिलतण्डुलहीने तु ज्वरादि पीडनं भवेत् ।  
पद्ममष्टदलं चैव दर्भैश्चैव परिस्तरेत् ॥ ३१ ॥  
  
पुण्याहं वाचयेत् तत्र शुद्धैरुत्थैरिति ब्रुवन् ।  
कलशानां विधिं वक्ष्ये उत्तमं द्रोणपूरितम् ॥ ३२ ॥  
  
शिवपूरितं मध्यमम् आढकेनाधमं भवेत् ।  
अपक्वमति पक्वं च हीनं कालं च वर्जयेत् ॥ ३३ ॥  
  
एवमेव प्रकारेण कलशान्गृह्य यत्नतः ।  
त्रिगुणी कृतमोरं वा वेष्टयेत् कुञ्जराक्षवत् ॥ ३४ ॥  
  
क्षालयेद्वारिणा विप्र ! दर्भोपरि न्यसेद्धृदा ।  
शुद्धोदकेन सम्पूर्णं कूर्चमध्ये विनिक्षिपेत् ॥ ३५ ॥  
  
प्। ३५९)  
  
मध्यमे स्थापयेत् कुम्भं प्रासादेन तु मन्त्रतः ।  
पञ्चासनोपरिष्टात् तु स्थापयेत् कुम्भमेव च ॥ ३६ ॥  
  
वर्धनीं स्थापयेद् विद्वान् गौरीबीजेन मन्त्रतः ।  
गन्धपुष्पादिनाभ्यर्च्य व्योमव्यापि समुच्चरन् ॥ ३७ ॥  
  
शिवकुम्भं च वर्धन्यां पूजयेत् तु विशेषतः ।  
पूर्वादीशान पर्यन्तम् अष्टकुम्भान् न्यसेत् क्रमात् ॥ ३८ ॥  
  
विद्येश्वर समायुक्तान् गन्धपुष्पादिनार्चयेत् ।  
विद्येशानां सुवर्णं च विन्यसेद्देशिकोत्तमः ॥ ३९ ॥  
  
वस्त्रयुग्मेन संवेष्ट्य कलशानां प्रतिष्ठितम् ।  
उत्तमं दशहस्तं तु मध्यमं चाष्टहस्तकम् ॥ ४० ॥  
  
षट्सप्तमधमं प्रोक्तं वस्त्रदैर्घ्यमिहोच्यते ।  
विस्तारं तु चतुस्तालं कलशान्वेष्टयेत् क्रमात् ॥ ४१ ॥  
  
एलालवङ्ग कर्पूरं तीन् पूजातिलं मुरम् ।  
चूर्णितं हृदये नैव विन्यसेदेशिकुम्भके ॥ ४२ ॥  
  
पूर्वादि विन्यसेद् व्यूहात्कलशान्देशिकोत्तमः ।  
वस्त्रैर्धूपैश्च दीपैश्च गन्धैश्चैव तु पूजयेत् ॥ ४३ ॥  
  
एकैकं कलशान् सर्वान् हृदयेन तु विन्यसेत् ।  
मध्य व्यूहं तु विन्यस्य बाह्य व्यूहं पदं न्यसेत् ॥ ४४ ॥  
  
व्यूहं प्रति न्यसेत् कुम्भान् पञ्चविंशति सङ्ख्यया ।  
आज्यं चैव तु पूर्वे तु आग्नेय्यां दधि विन्यसेत् ॥ ४५ ॥  
  
प्। ३६०)  
  
गोमूत्रं याम्यदेशे तु क्षीरं निर्-ऋतिगोचरे ।  
वारुण्यां तु मधुन्यस्य वायव्यां तु नलं न्यसेत् ॥ ४६ ॥  
  
गोमयं चोत्तरे भागे ईशे गोरोचनां न्यसेत् ।  
एवमेव प्रकारेण व्यूहं प्रति न्यसेत् ततः ॥ ४७ ॥  
  
मुद्गं माषं च शिम्बं च यववेणु प्रियङ्गवः ।  
सर्षपं शालिना चैव विदिक्षु विन्यसेत् ततः ॥ ४८ ॥  
  
अजङ्गपालिविबुधो वज्रदेहः प्रमर्दनः ।  
विभूतिरव्ययः शास्ता पिनाकी प्रमथाधिपः ॥ ४९ ॥  
  
याम्ये मृत्युर्हरोधाता विधाता कर्तृकारकः ।  
पूर्वादि विन्यसेद् विद्वान् प्रदक्षिणक्रमेण तु ॥ ५० ॥  
  
एतद् द्रव्यांश्च सर्वेषां कलशानां प्रपूरयेत् ।  
अलाभे चैव विप्रेन्द्र ! यथालाभं विनिक्षिपेत् ॥ ५१ ॥  
  
तद्बाह्ये व्यूहमेवं तु चतुर्विंशतिरेव च ।  
कलशान्पञ्चविंशांस्तु व्यूहं प्रति न्यसेत् क्रमात् ॥ ५२ ॥  
  
एलालवङ्ग तक्कोलनिम्बजातिफलं मुरम् ।  
कुष्ठं च कुङ्कुमं चैव रघुमाञ्चि तथैव च ॥ ५३ ॥  
  
पनसं कदलीयुक्तम् इक्षूदकं तथैव च ।  
उशीरं चन्दनं चैव तृणकच्चोलजम्बकम् ॥ ५४ ॥  
  
मनश्शिलाहरितालं च पुष्पोदकफलोदकम् ।  
लोध्रं च कुङ्कुमं चैव चतुर्विंशति संयुतम् ॥ ५५ ॥  
  
प्। ३६१)  
  
यावत् साधितकलशं तावद्वैचान्तरोदकम् ।  
अग्निरुद्रोद्भुताशी च पिङ्गलः खाततो हरः ॥ ५६ ॥  
  
ज्वलनो दहनो बभ्रुर्भस्मान्तकक्षयान्तकः ।  
शालिनीवारगोधूम प्रियङ्गुं चैव संयुतम् ॥ ५७ ॥  
  
पञ्चब्रह्मषडङ्गेन यथा क्रमेण हूयते ।  
त्रियम्बकेन मन्त्रेण * * * * * * * * ॥ ५८ ॥  
  
लोहं च कुङ्कुमं चैव चतुर्विंशति संयुतम् ॥ ५९ ॥  
  
यावद् ग्रथितकलशान्तां चैवान्तरोदकम् ।  
कालरुद्रश्च विख्यातः सर्वधर्म पतिस्तथा ॥ ६० ॥  
  
संयोक्ता च नियोक्ता च नियोक्ता च प्रकीर्तिता ।  
लोकान्तरः स्फुटा लोकः त्र्यम्बको नागभूषणः ॥ ६१ ॥  
  
विश्वक्लिन्नोदभासेन धर्मकृच्चैव कीर्तिताः ।  
एतेषां देवतानां तु व्यूहे व्यूहे प्रकीर्तिताः ॥ ६२ ॥  
  
द्रव्यं च देवतायुक्तं कलशेषूदकं न्यसेत् ।  
पूर्वाभिमुखं संस्थाप्य शिवोमां चैव देशिकः ॥ ६३ ॥  
  
इतरेषां तु देवानां शिवाभिमुखमेव च ।  
गन्धपुष्पादिना चैव कलशान्प्रतिपूजयेत् ॥ ६४ ॥  
  
वस्त्रेण वेष्टयेत् सर्वान् स्वर्णं तत्रैव निक्षिपेत् ।  
ततो होमं प्रकुर्वीत लक्षणेन समन्वितम् ॥ ६५ ॥  
  
प्। ३६२)  
  
यावदश्रं भवेत् पीठं तावदश्रं तु स्थण्डिलम् ।  
समिदाज्य चरून्लाजान् सर्वद्रव्य समायुतम् ॥ ६६ ॥  
  
स्विष्टमग्नेति मन्त्रेण जुहुयात् तदनन्तरे ।  
चित्तादीनि जयादीनि होमयेत् तु विशेषतः ॥ ६७ ॥  
  
हुत्वान्ते तु यदस्येति जुहुयात् तदनन्तरे ।  
गन्धपुष्पादिनाभ्यर्च्य शिवकुम्भं च वर्धनीम् ॥ ६८ ॥  
  
सर्वदेवान् समाहूय स्तोत्रशब्द समन्वितम् ।  
चतुर्दिक्षु चतुर्वेदैः कुर्यादध्ययनं ततः ॥ ६९ ॥  
  
सृष्टि न्यासक्रमेणैव स्वस्वदेहे न्यसेत् क्रमात् ।  
मूलबेरमनुप्राप्य निर्माल्यं च विसर्जयेत् ॥ ७० ॥  
  
नववस्त्रपरीधानः सोष्णीषः सोत्तरीयकः ।  
पञ्चासनो परिष्टात् तु शिवं ध्यायेद् विचक्षणः ॥ ७१ ॥  
  
शिरसा धारयेत् कुम्भं वर्धन्यां चैव कारयेत् ।  
ततो गर्भगृहं गत्वा प्रासादेन समन्वितम् ॥ ७२ ॥  
  
व्योमव्यापिं जपित्वा तु पञ्चब्रह्मषडङ्गकैः ।  
स्थापयेच्छिवकुम्भं तु वर्धन्यां पीठकं न्यसेत् ॥ ७३ ॥  
  
पूर्वादीशान पर्यन्तं स्नापयेद् अष्टकुम्भकैः ।  
यथा स्थापनमार्गेण स्थापयेत् परमेश्वरम् ॥ ७४ ॥  
  
नालिकेरोदकं स्नाप्य शुद्धिं कृत्वा तु भूतलम् ।  
वस्त्रं दद्याद् हृदा चैव गन्धपुष्पं च दापयेत् ॥ ७५ ॥  
  
प्। ३६३)  
  
नैवेद्यं दापयेत् पश्चात् ताम्बूलं दापयेत् ततः ।  
आचार्य दक्षिणां दद्यात् पदार्थीन् पूजयेत् ततः ॥ ७६ ॥  
  
स्नपनोपकरणं सर्वम् आचार्याय प्रदापयेत् ।  
एवं यः कुरुते मर्त्यः शिवलोकमवाप्नुयात् ॥ ७७ ॥  
  
सहस्रकलशं प्रोक्तम् अथ पञ्चशतं शृणु ।  
  
इति वीरतन्त्रे सहस्रकलशस्थापनविधिः सप्तसप्ततितमः पटलः ॥ ७७ ॥  
