+++
title = "८९"

+++
  
प्रणम्य शिरसा देवं पर्यपृच्छत् पितामहः ।  
अग्राशनं कथं देव ! तत्सर्वं ब्रूहि मे प्रभो ! ॥ १ ॥  
  
ईश्वरः ॥  
  
तत् सर्वमखिलं वक्ष्ये शृणुष्व चतुरानन ! ।  
शुभे मुहूर्ते मङ्गल्ये भूमि सङ्ग्रहणं भवेत् ॥ २ ॥  
  
उत्तरे च मघायां तु स्वातौ पुण्यानुराधयोः ।  
चैत्रे चार्यापभरणी कुर्यात् भूमिप्रवेशनम् ॥ ३ ॥  
  
अयुग्मास्तिथयो ज्ञेया नवमी अथ वर्जिता ।  
द्वितीया दशमी ग्राह्या वृषवृश्चिक कर्कटाः ॥ ४ ॥  
  
वारमङ्गारकं श्रेष्ठं बुधजीवौ तु मध्यमौ ।  
भूमिप्रवेशनं प्रोक्तं कृषिकर्म त्वथोच्यते ॥ ५ ॥  
  
पुण्याहं वाचयेत् तत्र गन्धपुष्पादिनार्चयेत् ।  
मूला पुनर्वसुश्चैव रोहिणी चोत्तरत्रयम् ॥ ६ ॥  
  
रेवती पुष्यहस्ताश्च कृषिकर्मसु पूजिताः ।  
नवमीं चैव विप्रेन्द्र ! वर्जयेत् कृषि कर्मसु ॥ ७ ॥  
  
शुक्रार्कबुधजीवानां बुधवारं प्रशस्यते ।  
वृषभे कर्कटे मीने मिथुने सिंहलग्नके ॥ ८ ॥  
  
प्। ३९८)  
  
कृष्यारम्भस्त्वयं प्रोक्तो नक्षत्राणां विशेषतः ।  
श्वेतौ रक्तौ च कपिलौ नागच्छिन्नौ वृषौ तथा ॥ ९ ॥  
  
युग्मेन सह बध्वा च बलवान् मध्यमेव वा ।  
गोचर्मरज्जुना चैव हलं चैव तु बन्धयेत् ॥ १० ॥  
  
हृदयेन तु मन्त्रेण सर्वकर्म समाचरेत् ।  
प्रागुक्त वसयेद्भूमिं सद्योजातेन मन्त्रतः ॥ ११ ॥  
  
बीजानां वापनं कुर्याच्छुभनक्षत्र संयुते ।  
मूलानुराधा हस्ता च मघारौहिणि रेवती ॥ १२ ॥  
  
विशाखा त्र्युत्तरा स्वाती चैत्र श्रवणमेव च ।  
शतभिषक् च नक्षत्रं प्रशस्तं बीजकर्मसु ॥१३ ॥  
  
पञ्चमी सप्तमी चैव पौर्णमासी त्रयोदशी ।  
एकादशी तृतीया च प्रशस्ता बीजकर्मणि ॥ १४ ॥  
  
नागसिंहार्कमीनाश्च मकरश्चैव पूजिताः ।  
यमकुम्भ तुला मध्याः शेषांस्तु परिवर्जयेत् ॥ १५ ॥  
  
शुक्रेन्दु जीव सौम्यानां द्रेक्काणादि च सा शुभा ।  
एवमेव प्रकारेण बीजावापनमुच्यते ॥ १६ ॥  
  
प्रतिमां शिबिकोर्ध्वे वा हस्त्यश्वरथ एव वा ।  
भूमि प्रवेशनं कृत्वा पूर्वाभिमुखमास्थितः ॥ १७ ॥  
  
तस्याग्रे तु समं कृत्वा दिग्देवानां बलिं क्षिपेत् ।  
मृदेन भूमिरूपं तु प्राक्शिरः कारयेद् बुधः ॥ १८ ॥  
  
प्। ३९९)  
  
द्विहस्तां च द्विपादां च सुस्तनां च सुयौवनाम् ।  
पुण्याहं वाचयेत् तत्र ताम्बूलं दापयेज्जनान् ॥ १९ ॥  
  
षष्ठवर्गाच्चतुर्थं तु प्रथमात्षष्ठसंयुतम् ।  
बिन्दुनाद समायुक्तं मूलमन्त्रमिहोच्यते ॥ २० ॥  
  
एतन्मन्त्रं समुच्चार्य गन्धपुष्पादिनार्चयेत् ।  
नैवेद्यं पायसं दद्याल्लाजापूप समन्वितम् ॥ २१ ॥  
  
ताम्बूलं दापयेत् पश्चात् सर्वातोद्य समायुतम् ।  
अञ्जलिं शालिचूर्णं तु मूलमन्त्र समन्वितम् ॥ २२ ॥  
  
वसुन्धरेति श्रीदेवी पद्मपुष्पाञ्जले पिता ।  
नमोऽस्तु सुभगे ! नित्यं कृषिकर्मेध्यतामिह ॥ २३ ॥  
  
एतन्मन्त्रं समुच्चार्य कर्तव्यं बीजवापनम् ।  
आचार्यं पूजयेत् पश्चाद् दैवज्ञं पूजयेत् ततः ॥ २४ ॥  
  
बीजानि दापयेत् तत्र जनान् सर्वान् विशेषतः ।  
ततो भक्तजनैस्सार्धं प्रविशेदालयं प्रति ॥ २५ ॥  
  
बीजस्य वापनं प्रोक्तम् अग्राशनमिहोच्यते ।  
चण्डेश प्रतिमायुक्तं सर्वातोद्य समन्वितम् ॥ २६ ॥  
  
धान्यक्षेत्रमनुप्राप्य धान्यच्छेदनमारभेत् ।  
हस्तत्रयोत्तरायां च रोहिण्यां च विशेषतः ॥ २७ ॥  
  
वृश्चिके कर्कटे वापि * * ल्ववं कुर्याद् बुधः ।  
शुकं ग्राह्यास्त्रमन्त्रेण शिरसा धारयेत् ततः ॥ २८ ॥  
  
प्। ४००)  
  
ग्रामप्रदक्षिणं कुर्यात् सर्वातोद्य समन्वितम् ।  
रविरश्मिसुसन्तप्तं प्रभिन्नं क्षिपलूखले ॥ २९ ॥  
  
हृदयेन तु मन्त्रेण सर्वकर्म समाचरेत् ।  
हस्तं च श्रवणं चैव रेवत्यश्वतिरेव च ॥ ३० ॥  
  
मूलं च रोहिणी स्वाती विशाखा च पुनर्वसू ।  
श्रविष्ठा शतभिषक् चैव अनूराधा त्रिरुत्तरा ॥ ३१ ॥  
  
मृगशीर्षं च पुष्यं च भोजने च प्रशस्यते ।  
मेषवृश्चिकमीनास्तु वर्ज्याः शेषास्तु पूजिताः ॥ ३२ ॥  
  
एवमेव प्रकारेण शिवे दद्याद् विशेषतः ।  
तण्डुलं शर्करायुक्तं नालिकेरफलैर्युतम् ॥ ३३ ॥  
  
व्योमव्यापिं समुच्चार्य शिवे दद्याद् विचक्षणः ।  
प्रतिमानां च सर्वासाम् एवमेवाक्षमं ददेत् ॥ ३४ ॥  
  
आचार्याय प्रदातव्यं पर्यष्टिपरिचारकान् ।  
एवं निवेदयेत् पश्चात् ताम्बूलं दापयेत् ततः ॥ ३५ ॥  
  
आचार्य दक्षिणां दद्याद् वस्त्रहेमाङ्गुलीयकैः ।  
अग्राशनमिदं प्रोक्तं बालस्थापनमतः शृणु ॥ ३६ ॥  
  
इति वीरतन्त्रे अग्राशनविधिरेकोननवतितमः पटलः ॥ ८९ ॥  
