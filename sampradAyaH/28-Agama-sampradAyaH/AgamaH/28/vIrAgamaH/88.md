+++
title = "८८"

+++
  
प्रणिपत्य जगन्नाथं पर्यपृच्छत् पितामहः ।  
को वा तु कृत्तिकादीपः तत्सर्वं ब्रूहि मे प्रभो ! ॥ १ ॥  
  
ईश्वरः ॥  
  
तत् सर्वमखिलं वक्ष्ये शृणुष्व चतुरानन ! ।  
कार्तिके तु तथा मासे नक्षत्रे कृत्तिकायुते ॥ २ ॥  
  
कृत्तिका दीपकर्माथ कारयेद् देशिकोत्तमः ।  
कृत्तिकादीपहीने तु ज्वरमारी प्रवर्तते ॥ ३ ॥  
  
अनावृष्टिर्भवेत् तत्र तस्माद्दीपः प्रयुज्यते ।  
नववस्त्रेण कृत्वा तु वर्तिं कार्पास संयुतम् ॥ ४ ॥  
  
एतानि याचितालोच्चं परिणाहं तु तद्वयम् ।  
शिव प्रपूरिते पात्रे विन्यसेद् धृदयेन तु ॥ ५ ॥  
  
गोघृतेन समायुक्तं शुद्धतैलेन वा पुनः ।  
प्रासादमूर्ध्नि विन्यस्य हृदयेन तु मन्त्रतः ॥ ६ ॥  
  
दीपदण्डं प्रवक्ष्यामि शृणुष्व चतुरानन ! ।  
जाती वा चम्पकं वापि क्रमुकं वैणवं तु वा ॥ ७ ॥  
  
कदली नालिकेरं वा आसनं बिल्वमेव वा ।  
प्रासादसदृशं वापि गलान्तं वापि कारयेत् ॥ ८ ॥  
  
प्। ३९६)  
  
कपोतोत्सेधमानं वा पञ्चहस्तोच्चमेव वा ।  
एतद्दीपेन संयोज्य पञ्चाशत्पञ्चविंशतिः ॥ ९ ॥  
  
चत्वारि चाष्टपङ्क्तिर्वा कर्तव्या शिल्पिना सह ।  
वस्त्रेण वेष्टयेत् तत्र घृतेन च परिप्लुतम् ॥ १० ॥  
  
पुण्याहं वाचयेत् तत्र यथा विभवविस्तरम् ।  
दीपं संयोज्य विप्रेन्द्र ! सद्योजातेन मन्त्रतः ॥ ११ ॥  
  
वामदेवेन शिरसा धारयेत् तु विशेषतः ।  
विमान प्रदक्षिणं कुर्याद्गर्भगेहं प्रवेशयेत् ॥ १२ ॥  
  
पूर्ववन्मण्डले स्थाप्य प्रोक्षयेदम्भसा ततः ।  
आचार्य दक्षिणां दद्याद् वस्त्रहेमाङ्गुलीयकैः ॥ १३ ॥  
  
प्रासादमूर्ध्नि विप्रेन्द्र ! शिवं दीपेन योजयेत् ।  
दीपदण्डं तु विप्रेन्द्र ! विष्णुदीपेन योजयेत् ॥ १४ ॥  
  
गर्भगेहादि दीपानां ब्रह्मदीपेन योजयेत् ।  
प्रासादेन तु मन्त्रेण दीपान् सर्वत्र योजयेत् ॥ १५ ॥  
  
नैवेद्यं दापयेद् देवे ताम्बूलं दापयेत् ततः ।  
नानादीप समायुक्तं रात्रौ महोत्सवं कुरु ॥ १६ ॥  
  
नृत्तगेय समायुक्तं नानापिञ्छ समायुतम् ।  
अनादिवेश्या संयुक्तं गणिकादासिभिस्सह ॥ १७ ॥  
  
आलयं प्रविशेत् तत्र परिवेषक्रमं ततः ।  
एवं यः कुरुते मर्त्यः शिवलोकमवाप्नुयात् ॥ १८ ॥  
  
प्। ३९७)  
  
वृक्षतैलेन कर्तव्यम् उत्सवादौ विशेषतः ।  
कृत्तिकादीप एवोक्तः अग्राशनमतः शृणु ॥ १९ ॥  
  
इति वीरतन्त्रे कृत्तिकादीपविधिः अष्टाशीतितमः पटलः ॥ ८८ ॥  
