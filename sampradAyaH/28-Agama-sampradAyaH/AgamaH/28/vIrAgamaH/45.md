+++
title = "४५"

+++
  
प्। १८६)  
  
इत ऊर्ध्वं प्रकर्तव्यं भेरीताडनमुत्तमम् ।  
प्रातर्मध्याह्नसायाह्ने ध्वजमारोपयेत्ततः ॥ १ ॥  
  
तद्रात्रौ ताडयेद्भेरीं लक्षणेन समन्वितम् ।  
लक्षणं सम्प्रवक्ष्यामि शृणुष्व कमलासन ! ॥ २ ॥  
  
आसनं चन्दनं वापि वकुलं च शिरीषकम् ।  
व्याघ्रवृक्षेण वा कुर्याद्भेरीं वा पटहं तु वा ॥ ३ ॥  
  
आयामस्तु त्रिहस्तं स्यादुत्तमं तु विधीयते ।  
पञ्चतालं तु मध्यं स्यात् षडङ्गुल्यविहीनकम् ॥ ४ ॥  
  
अधमं चैतदुद्दिष्टं त्रिविधं चोच्यते मया ।  
आयामस्य समं नाहं मध्ये पटहमुच्यते ॥ ५ ॥  
  
वक्त्रं वै द्वादशाङ्गुल्यं नवैर्वा सप्त एव वा ।  
एवमेव क्रमेणैव कुर्यात्पटहमुत्तमम् ॥ ६ ॥  
  
गोचर्मणा तु बन्धः स्यान्महाध्वनि समायुतम् ।  
मर्दलैर्हाहलैश्चैव हंसध्वनिसमायुतम् ॥ ७ ॥  
  
झल्लरी झर्झरीमोहैः करण्डिकाम समन्वितम् ।  
अन्यैश्च सर्ववाद्यैश्च यथा लाभेन ताडयेत् ॥ ८ ॥  
  
प्रासादस्याग्रतश्चैव मण्डपं कारयेत्ततः ।  
मण्डपस्य तु मध्ये तु गोमयेनानुलेपयेत् ॥ ९ ॥  
  
स्थण्डिलद्वितयं कृत्वा शालिना च तथैव च ।  
अष्टद्रोणेन शालि स्यात् स्थण्डिलौ द्वौ तु कारयेत् ॥ १० ॥  
  
प्। १८७)  
  
पटहं विन्यसेत्तत्र नववस्त्र * * * * ।  
तदर्धं तण्डुलैर्युक्तं प्रोक्षयेदम्भसा ततः ॥ ११ ॥  
  
पद्ममात्रं समालिख्य तन्मध्ये दर्भैः परिस्तरेत् ।  
पटहस्य तदाकारं स्थण्डिलं कारयेत्ततः ॥ १२ ॥  
  
पटहं विन्यसेत्तत्र नववस्त्र समन्वितम् ।  
ततोऽग्रे स्थापयेच्छलम् अस्त्रमन्त्रेण देशिकः ॥ १३ ॥  
  
गन्धैः पुष्पैश्च धूपैश्च दीपैश्चरुं निवेदयेत् ।  
एवं वै पूजयेच्छूक्तं पश्चाद्भेरीं समर्चयेत् ॥ १४ ॥  
  
उत्तराभिमुखो भूत्वा अर्चयेद्गन्धपुष्पकैः ।  
आपोहिष्ठेति मन्त्रेण प्रोक्षयित्वा कुशाम्भसा ॥ १५ ॥  
  
पटहं विन्यसेत्तत्र हृदयेन तु पूजयेत् ।  
दक्षिणे रुद्रमभ्यर्च्य वामे विष्णुरिति स्मृतम् ॥ १६ ॥  
  
ब्रह्माणं पूजयेन्मध्ये एवमेव क्रमेण तु ।  
वासुकी चर्मसूत्रे तु वलयौ रवि चन्द्रमाः ॥ १७ ॥  
  
कौमातरः सप्तकीलं तु मुदरे तु व्यवस्थितः ।  
कौणदण्डेन संयुक्तं पूजयेदस्त्रमन्त्रतः ॥ १८ ॥  
  
वाद्यकं च समाहूय स्नानकर्म समाचरेत् ।  
शुक्लवस्त्र परिधानं गन्धमाल्यं तु लेपनम् ॥ १९ ॥  
  
नन्दिकेश्वर बाहुभ्यां नन्दिमन्त्र समन्वितम् ।  
अर्चयित्वा यथा न्यायं गन्धपुष्पादिना ततः ॥ २० ॥  
  
प्। १८८)  
  
पटहस्यैव विप्रेन्द्र ! हविर्निवेदयेत्ततः ।  
आचार्यं पूजयेत्तत्र वाद्यकं पूजयेत्ततः ॥ २१ ॥  
  
वामदेवेन मन्त्रेण * * * * * * * * ।  
ताडयेच्छिवमन्त्रेण आचार्यौ मन्त्रविग्रहः ॥ २२ ॥  
  
वाद्यकस्ताडयेत्पश्चान् नन्दिमन्त्रेण संयुतम् ।  
कुलोद्गतोऽपि दीनाश्च ताडयेत्तालमेव च ॥ २३ ॥  
  
चच्चत्पुटं तु प्रथमे चाचत्पुटं द्वितीयके ।  
इन्द्रस्य समतालं तु अग्नौ बध्वा वणं भवेत् ॥ २४ ॥  
  
एतैस्तालैश्च संयुक्तं वाद्यकान्वादयेत्ततः ।  
ततोग्रामबलिं दद्याल्लक्षणेन समन्वितम् ॥ २५ ॥  
  
नानाध्वजसमायुक्तं नानाच्छत्रसमायुतम् ।  
धूपदीपसमायुक्तं नानापिञ्छ समन्वितम् ॥ २६ ॥  
  
शङ्खदुन्दुभिनिर्घोषैः गीतवाद्य समाकुलम् ।  
त्रिशूलेन समायुक्तम् अन्नलिङ्ग समायुतम् ॥ २७ ॥  
  
एवमेव प्रकारेण कुर्याद्ग्राम प्रदक्षिणम् ।  
विमान प्रदक्षिणं कुर्याच्छिवभक्त समन्वितम् ॥ २८ ॥  
  
ध्वजपीठे बलिं दद्यात् परिवार बलिं ददेत् ।  
ब्रह्माद्यैशानपर्यन्तं ग्रामे चैव बलिं ददेत् ॥ २९ ॥  
  
अश्राव्य तीर्थ दिवसमावाह्य सर्वदैवतान् ।  
सर्वेषां तु गणानां तु भूतानां तु पिशाचकैः ॥ ३० ॥  
  
प्। १८९)  
  
तदा प्रभृति तीर्थान्त रात्रौ ग्रामबलिं ददेत् ।  
ध्वजमूले तु चावाह्य बलिं तत्रैव निक्षिपेत् ॥ ३१ ॥  
  
एवं कृते महाशान्ते राजराष्ट्रसुखावहम् ।  
भेरीताडनमेवोक्तं यागस्य मण्डपं शृणु ॥ ३२ ॥  
  
इति वीरतन्त्रे भेरीताडनविधिः पञ्चचत्वारिंशः पटलः ॥ ४५ ॥  
