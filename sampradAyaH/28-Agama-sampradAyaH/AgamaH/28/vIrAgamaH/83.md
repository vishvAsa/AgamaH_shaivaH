+++
title = "८३"

+++
  
पितामहः ॥  
  
देवदेवं प्रणम्यादौ पर्यपृच्छत् पितामहः ।  
स्नपनं पञ्चविंशच्च ब्रूहि मे परमेश्वर ! ॥ १ ॥  
  
ईश्वरः ॥  
  
तत्सर्वमखिलं वक्ष्ये शृणुष्व कमलासन ! ।  
प्रासादस्याग्रतः कुर्यान्मण्टपं चतुरश्रकम् ॥ २ ॥  
  
चतुस्तोरण संयुक्तं दर्भमाला विभूषितम् ।  
वितानोपरि सञ्छन्नं दिग्ध्वजैश्च प्रलम्बितम् ॥ ३ ॥  
  
सर्वालङ्कारसंयुक्तं मण्टपं कारयेत् ततः ।  
गोमयालेपनं कृत्वा सूत्रपातं तु कारयेत् ॥ ४ ॥  
  
प्रागग्रमष्टसूत्रं स्याद् उदगग्रं तथैव च ।  
मध्ये नवपदं स्थित्वा तद्बाह्येक पदं त्यजेत् ॥ ५ ॥  
  
अष्टवीथी समायुक्तं शालिना विकिरेत् ततः ।  
आढकं वा तदर्धं वा प्रस्थं वा शालि विन्यसेत् ॥ ६ ॥  
  
कलशान्प्रति विप्रेन्द्र तस्योर्ध्वे तण्डुलं न्यसेत् ।  
तण्डुलार्धं तिलं न्यस्य दर्भांश्चैव परिस्तरेत् ॥ ७ ॥  
  
प्। ३८२)  
  
शिवकुम्भं न्यसेन्मध्ये वस्त्रयुग्मेन वेष्टयेत् ।  
पञ्चरत्न समायुक्तं स कूर्चं सापिधानकम् ॥ ८ ॥  
  
गौरी बीजेन वर्धन्यां सवस्त्रं सहिरण्यकम् ।  
पूर्वादीशानपर्यन्तम् अष्टकुम्भांश्च विन्यसेत् ॥ ९ ॥  
  
स्वर्णं तत्र विनिक्षिप्य विद्येश्वर समन्वितम् ।  
पञ्चगव्य समायुक्तं सवस्त्रं सापिधानकम् ॥ १० ॥  
  
चतुर्दिक्षु च विप्रेन्द्र ! द्वादशान्कलशं न्यसेत् ।  
आग्नेयादिषु कोणेषु चत्वारः कुम्भ उच्यते ॥ ११ ॥  
  
चन्दनं कुङ्कुमं चैव उशीरं मुद्गमेव च ।  
एलालवङ्ग तक्कोलं तिम्बुजातिफलङ्गुलम् ॥ १२ ॥  
  
लघुमाञ्चीरं चैव षष्ठं कुङ्कुममेव वा   
दान्ता दूर्वा च तक्कोलं पुन्नागं जातिपाटली ॥ १३ ॥  
  
लोघ्रं चैव प्रियङ्गुं च नालिकेर समन्वितम् ।  
यथा क्रमेण विन्यस्य पूर्वादीशानमन्तकम् ॥ १३ ॥  
  
अजः कपाली बुद्धिश्च वज्रदेहः प्रमर्दनः ।  
विभूतिरव्ययः शास्ता पिनाकी त्रिदशाधिपः ॥ १४ ॥  
  
अग्नीरुद्रो हुताशश्च पिङ्गलः खातको हरः ।  
ज्वलनो दहनो बभ्रुः भस्मान्तकः क्षयान्तकः ॥ १५ ॥  
  
याम्यो मृत्युहरो धाता विधाता कर्तृकारकौ ।  
कालरुद्रश्च विप्रेन्द्र ! कलशस्याधिदेवताः ॥ १६ ॥  
  
प्। ३८३)  
  
गन्धपुष्पादिनाभ्यर्च्य स्वस्वनाम्नैव मन्त्रतः ।  
ततो होमं प्रकर्तव्यं पालाशसमिधा सह ॥ १७ ॥  
  
स्थलिकं कारयेत् तत्र लक्षणेन समन्वितम् ।  
समिदाज्यचरून्लाजान् सर्षपांश्च यवांस्तिलान् ॥ १८ ॥  
  
शालिनी वारगोधूमयववेणु समन्वितम् ।  
पञ्चब्रह्म षडङ्गेन यथा क्रमेण हूयते ॥ १९ ॥  
  
हुत्वान्ते तु यदस्येति पूर्णाहुतिमथाचरेत् ।  
आचार्य दक्षिणां दद्याद् वस्त्रहेमाङ्गुलीयकैः ॥ २० ॥  
  
प्रासादेन तु मन्त्रेण स्नापयेच्छिवकुम्भकम् ।  
गौरीबीजेन वर्धन्यां स्नापयेत् तु विशेषतः ॥ २१ ॥  
  
व्योमव्यापिं समुच्चार्य स्नापयेत् कलशांस्ततः ।  
पञ्चवर्ण हविर्दद्यात् ताम्बूलं दापयेत् ततः ॥ २२ ॥  
  
एवं यः कुरुते मर्त्यः शिवलोकमवाप्नुयात् ।  
पञ्चविंशतिरेवोक्ता षोडशं च ततः शृणु ॥ २३ ॥  
  
इति वीरतन्त्रे पञ्चविंशति स्नपनविधिः त्र्यशीतितमः पटलः ॥ ८३ ॥  
