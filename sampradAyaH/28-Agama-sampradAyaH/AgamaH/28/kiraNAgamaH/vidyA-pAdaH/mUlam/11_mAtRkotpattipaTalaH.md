+++
title = "११ मातृकोत्पत्तिपटलः"

+++

गरुडः
ज्ञानमेकं कथं भिन्नं न ज्ञातं तत्स्फुटं मया  
एतद्ब्रूहि महादेव ज्ञानमूलं यतोऽखिलम् १
एकं नादात्मकं ज्ञानमोमित्येव स्थितं परम्  
सा शिखा बिन्दुवक्त्रस्य गलाङ्गस्य महात्मनः २
प्रोक्तं श्रुतौ परं ब्रह्म चोदितोऽत्राक्षरालयः  
स्थितोऽव्यक्तः स वाग्रूपः पुनर्भिन्नस्तु खण्डशः ३
नवखण्डयुतश्चाद्यः पुनः षोडशभिः स्वरैः  
दशार्धाक्षरनिष्णाताः पञ्चखण्डा व्यवस्थिताः ४
खण्डद्वयं चतुर्वर्णं शेषं कूताख्यया स्थितम्  
एवं ज्ञेयं शतार्धात्म वर्णशक्तिविभेदतः ५
मातेव मातृका सैव सङ्ख्याज्ञानादिभेदगा  
तर्ककाव्येतिहासस्था सर्वं व्याप्य व्यवस्थिता ६
शिवज्ञानप्रभेदेन स्थितैका नामभेदतः  
बिसिनी यद्यथा भिन्ना रुद्रभेदात्परा सती ७
तद्भेदाज्ज्ञानभेदोऽपि भाक्तः प्रोक्तोऽर्थतो नहि  
गद्यपद्यादिकाव्या ये गेया देशानुगाश्च ये ८
बीजपिण्डकलाकूटमन्त्रशक्तिविनिर्गता  
शक्तिर्वागीश्वरी तस्य वाङ्मयं व्याप्य संस्थिता ९
विज्ञेया मातृका सैव सर्वमन्त्रालया परा  
एवमस्य विभेदोऽयं ज्ञानस्योक्तो मया तव १०
इति श्रीमत्किरणाख्ये महातन्त्रे विद्यापादे मातृकोत्पत्तिपटल एकादशः

१२