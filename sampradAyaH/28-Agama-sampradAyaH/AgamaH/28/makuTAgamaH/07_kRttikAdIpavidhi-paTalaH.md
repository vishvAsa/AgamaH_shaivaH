+++
title = "०७ कृत्तिकादीपविधि-पटलः"

+++
  
कार्तिके कृत्तिकामासे दीपारोहणमाचरेत् ।  
त्वमध्यस्थं सदालोके तदा दीपं सुमध्यमम् ॥ ७-१ ॥  
  
तस्मात् सर्वस्य मध्यस्थं दीपं ध्यात्वा महेश्वरम् ।  
देवालय मलङ्कृत्य तोरणैस्सहचार्चयेत् ॥ ७-२ ॥  
  
कृत्वाङ्कुरार्पणं पुर्वं पूजयेद् दक्षिणेश्वरम् ।  
अग्ने तत् त्रिषुमन्त्रेण होमयेच्छूलतोरणम् ॥ ७-३ ॥  
  
स्नपनङ्कारयेत् तत्र यजमनेच्छयान्वितम् ।  
प्रासाद दक्षिणे पार्श्वे दीपदण्डन्तु पूर्ववत् ॥ ७-४ ॥  
  
खादिरञ्चम्पकञ्चैव तालिकेरमथापि वा ।  
तालम्बिल्वञ्च वेणुञ्च यज्ञवृषभवन्तु वा ॥ ७-५ ॥  
  
प्रासादस्य सान्दण्डमर्चं वा पादमेव च ।  
तदूर्ध्वे विन्यसेत् पात्रं द्वात्रिंशत्पृस्थपूरितम् ॥ ७-६ ॥  
  
तदर्धं वा तदर्धं वा घृतं वा तैलमेव वा ।  
कार्पासबीजसंयुक्तन्नव वासश्च निक्षिपेत् ॥ ७-७ ॥  
  
प्रासाद बाह्ये सर्वत्र दीपमाला परिष्कृतम् ।  
प्रासादस्योर्द्ध्वदेशे तु मण्टपे गोपुरेऽथवा ॥ ७-८ ॥  
  
प्। १६१) प्राकारेषु च सर्वेषु दीपं सर्वत्रयोजयेत् ।  
वर्णमन्त्रं समुच्चार्यदीपदण्डेऽधिरोपयेत् ॥ ७-९ ॥  
  
सर्वमारोपयेद्दीपं दीपयेत् तु समन्ततः ।  
ग्रामं वा नगरं वापि आलयं वा प्रदक्षिणम् ॥ ७-१० ॥  
  
दीपेन भूषयेत् सर्वं भक्तियोगाऽनुरूपतः ।  
ईदृग्गुणविशेषेण ग्रामङ्कुर्यात् प्रदक्षिणम् ॥ ७-११ ॥  
  
आलयं प्रविशेत् पश्चात् सर्वालङ्कारसंयुतम् ।  
प्रभूतञ्च हविर्दद्यादपूपञ्च प्रदापयेत् ॥ ७-१२ ॥  
  
फलोपहार पूष्पैश्च (कदलीफल संयुतम् ।  
सहकारफलैर्युक्त)म्भक्तांश्चैव प्रपूजयेत् ॥ ७-१३ ॥  
  
रात्रौ पूजां प्रकूर्वीत बलिन्तत्रैव निक्षिपेत् ।  
रात्रौ प्रतिसरम्बध्वा भक्तानाञ्च प्रपूजयेत् ॥ ७-१४ ॥  
  
प्रभाते पूजयेद्विद्वान्देवं दक्षिणमव्ययम् ।  
महादर्पण मध्यस्थमर्चं यत्पूर्ववच्छुभम् ॥ ७-१५ ॥  
  
त्र्यम्बकं महारुद्रं वर्णमन्त्रं समुच्चरन् ।  
त्र्यक्षरं सकृज्जप्त्वा नृत्तगेयैस्सुपूजयेत् ॥ ७-१६ ॥  
  
ब्रह्मादीशान पर्यन्तं ग्रामस्थाने बलिं क्षिपेत् ।  
हृदयेन तु मन्त्रेण चूर्णकर्म समाचरेत् ॥ ७-१७ ॥  
  
नद्यां वापि तटाके वा समुद्रे वा विशेषतः ।  
नवोदकेन तन्मध्ये त्रिशूल स्नानमाचरेत् ॥ ७-१८ ॥  
  
तदालयं पुनर्गत्वा पश्चात् स्नपनमाचरेत् ।  
तस्य पार्श्वे स्थितं देवङ्गेय नृत्तादि संयुतम् ॥ ७-१९ ॥  
  
प्। १६२) लाजचूर्ण समायुक्तङ्गुलसार विमिश्रितम् ।  
कदलीफलसंयुक्तं सहकारफलान्वितम् ॥ ७-२० ॥  
  
मातुलुङ्गफलैर्युक्तन्नालिकेर फलान्वितम् ।  
भक्त्या निवेदयेत् सर्वं वर्णमन्त्रं समुच्चरन् ॥ ७-२१ ॥  
  
प्रभूतञ्च हविर्दत्वा प्रतिमादींश्च पूजयेत् ।  
भक्तानां परिचाराणां वस्त्रादीनि प्रदापयेत् ॥ ७-२२ ॥  
  
एवं समासतः प्रोक्तं स्नपनञ्च ततश्शृणु ॥  
  
इति मकुटतन्त्रे क्रियापादे कृत्तिकादीपविधिर्नाम सप्तमः -पटलः ॥ ७ ॥  