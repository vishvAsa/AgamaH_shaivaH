+++
title = "१३ भूपरिग्रहविधिः"

+++
    
ततः प्रभाते स्वीकारं कुर्यात्स्नातो विभूषितः ।  
वसानो नूतनं वस्त्रमुत्तरीयसमन्वितः ॥ १५।१ ॥   
सूपलिप्तमहीमध्ये सर्वधान्योपरि स्थितम् ।  
सितचन्दनलिप्ताङ्गं चूताश्वत्थदलान्वितम् ॥ १५।२ ॥  
सर्वरत्नौषधीगर्भनिम्नगाम्भः प्रपूरितम् ।  
सद्वस्त्रवदनं कुम्भं सितसूत्रविभूषितम् ॥ १५।३ ॥  
सासनेन सदेहेन शिवेन समधिष्ठितम् ।   
पूजयित्वा विधानेन गन्धपुष्पाक्षतैर्गुरुः ॥ १५।४ ॥  
    
(पृ० ६४)  
    
ततः कुम्भं समुत्क्षित्य विप्रमूर्ध्न्यधिरोपयेत् ।  
वेदातोद्यकुलस्त्रीणां प्रशस्तध्वनिभिस्तथा ॥ १५।५ ॥  
ततः करकनिर्गच्छदच्छिन्नजलधारया ।  
ध्यायन् प्रजाहितं क्षिप्रं परिषिञ्चेत्प्रदक्षिणम् ॥ १५।६ ॥  
नयेत्तु पूर्वसीमान्तं किञ्चित्तत्र विलम्ब्य च ।  
तस्मादग्नेः पलाशस्य पवनेशानयोस्तथा ॥ १५।७ ॥  
दिक्षु नीत्वा ततः प्राचीं नयेद्भूमिपरिग्रहे ।  
आचार्यादीनथाभ्यर्च्य कर्ता दद्याच्च दक्षिणाम् ॥ १५।८ ॥  
प्रवेशार्थं बलिश्चैव भूपरीक्षापरिग्रहौ ।  
ग्रामाङ्गभूतदेवादौ पृथङ्नेष्टो विचक्षणैः ॥ १५।९ ॥  
तत्रादौ कर्षणं कुर्यात्स्वतन्त्रैः सर्वमाचरेत् ।  
सर्वं स्वतन्त्रतः कुर्याच्छ्रद्धावित्तानुसारतः ॥ १५।१० ॥  
तत्र दुर्गानिवेशे तु विशेषः किञ्चिदिष्यते ।  
हस्तमानावटं खात्वा भूमिमध्ये शुभे दिने ॥ १५।११ ॥  
चन्दनोषिततोयेन सायं गर्तं प्रपूरयेत् ।  
दर्भास्तरान्तिके तस्य पयः पीत्वा गुरुः स्वपेत् ॥ १५।१२ ॥  
अस्मिन् वास्तुनि वर्धस्व धनधान्येन मेदिनि ।  
उत्तमं वीर्यमास्थाय नमस्तेऽस्तु शिवा भव ॥ १५।१३ ॥  
इत्युक्त्वोपोष्य शुद्धाङ्गः श्वभ्रं प्रातः परीक्षयेत् ।  
सावशेषं जलं दृष्ट्वा तद् ग्राह्यं सर्वसम्पदे ॥ १५।१४ ॥  
क्लिन्ने वास्तुविनाशाय शुष्के धान्यधनक्षयः ।  
अह्नि वा पूरणं कृत्वा परीक्षां तु समाचरेत् ॥ १५।१५ ॥  
गत्वा शतपदं चान्तः प्रत्यावृत्य निरीक्षयेत् ।  
अन्यूनं चेज्जलं तत्स्थमुत्तमा भूः प्रशस्यते ॥ १५।१६ ॥  
अङ्गुलेन तु हीनं चेन्मध्यमेति प्रकीर्तिता ।  
ततो हीनं तु हीना स्यादतिहीना विपत्करी ॥ १५।१७ ॥  
इयं परीक्षा कर्तव्या प्रवेशार्थबलेः पुरा ।  
सर्वेषामपि वास्तूनां सा तु साधरणी मता ॥ १५।१८ ॥  
एवं परिग्रहं कृत्वा ततः कर्षणमारभेत् ।  
    
    
॥ इति कामिकाख्ये महातन्त्रे भूपरिग्रहविधिः त्रयोदशः पटलः ॥  
    
    
    
    
