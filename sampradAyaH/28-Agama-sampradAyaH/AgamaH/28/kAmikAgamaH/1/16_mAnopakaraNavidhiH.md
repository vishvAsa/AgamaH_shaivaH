+++
title = "१६ मानोपकरणविधिः"

+++
    
मानोपकरणं वक्ष्ये सर्वेषां च विशेषतः ।  
परमाणुक्रमाद्वृद्ध्या मानाङ्गुलमिति स्मृतम् ॥ १८।१ ॥  
परमाणुरिति ख्यातो योगिनां दृष्टिगोचरः ।  
रथरेणुश्च वालाग्रं लीक्षा यूको यवस्तथा ॥ १८।२ ॥  
क्रमशोऽष्टगुणाः प्रोक्ता यवैः षङ्भिश्च सप्तभिः ।  
अष्टाभिश्च क्रमेणैव कन्यसादिविभेदतः ॥ १८।३ ॥  
अङ्गुल्यस्त्रिविधाः प्रोक्ता यावत्यः शिवशासने ।  
शालिभिश्च त्रिभिः सार्धैश्चतुर्भिश्च तथायतैः ॥ १८।४ ॥  
शाल्युद्भवाः समाख्यातास्त्वङ्गुलास्त्रिविधास्त्विह ।  
सार्धैः षड्भिर्यवैर्वाथ सार्धैः सप्तभिरेव वा ॥ १८।५ ॥  
अङ्गुलास्त्रिविधाः प्रोक्ताः सार्धैरष्टभिरेव वा ।  
मध्यमाङ्गुलिमध्यस्थपर्वदीर्घं तु यद्भवेत् ॥ १८।६ ॥  
श्रेष्ठं मात्राङ्गुलं प्रोक्तं पादहीनं तु मध्यमम् ।  
अर्धोनमधमं प्रोक्तं मात्राङ्गुलविभेदतः ॥ १८।७ ॥  
नवधा मनामुद्दिष्टं नराद्यङ्गुष्ठतोऽपि वा ।  
एवं मात्राङ्गुलं प्रोक्तं यागादीनां पशस्यते ॥ १८।८ ॥  
अङ्गुलैः सूर्यसङ्ख्यातैर्वितस्तिरिह कथ्यते ।  
तद्द्वयं हस्तमुद्दिष्टं स किष्कुरिह सम्मतः ॥ १८।९ ॥  
पञ्चविंशतिमात्रं तु प्राजापत्य इति स्मृतः ।  
मात्रैस्तु षड्विंशतिभिर्धनुर्मुष्टिः प्रकीर्तितः ॥ १८।१० ॥  
    
(पृ० ६८)   
    
सप्तविंशतिभिर्मात्रैर्धनुर्ग्रह उदाहृतः ।  
मानाङ्गुलोत्थहस्तास्तु शास्त्रेऽस्मिन् सम्प्रकीर्तिताः ॥ १८।११ ॥  
पौरुषः पुरुषाज्जातस्त्वङ्गुष्ठाद्दक्षिणादिह ।  
तलं प्रसार्य चाङ्गुष्ठसहितैश्चतुरङ्गुलैः ॥ १८।१२ ॥  
कनिष्ठाद्यैः क्रमेणैव यवगोकर्णसञ्ज्ञकैः ।  
वितस्तिः कथितश्चैवं प्रादेशस्तदनन्तरम् ॥ १८।१३ ॥  
एवं विविध उद्दिष्टो हस्तः सर्वेषु वास्तुषु ।  
प्राजापत्यस्य मानेन मण्डपे विग्रहेऽपि च ॥ १८।१४ ॥  
मालिकायां सभायां च विशालायां च योजयेत् ।  
राजधान्यादिकं राजभवनं च तटाककम् ॥ १८।१५ ॥  
दुर्गं चैव धनुर्मुष्टिकरणैश्चैव कारयेत् ।  
धनुर्ग्रहेण कुर्यात्तु रथ्याध्वानं विशेषतः ॥ १८।१६ ॥  
प्राकारं किष्कुमानेन यानं च शयनं नयेत् ।  
किष्कुमानेन वै सर्वमापन्नं तु समाचरेत् ॥ १८।१७ ॥  
वितस्तिना विधातव्यं यानं च शयनं तथा ।  
लिङ्गं च प्रतिमां चैव द्वारस्तम्भं च चूलिकम् ॥ १८।१८ ॥  
यदस्य चोपकरणं तत्सर्वं चाङ्गुलेन तु ।  
अत्यल्पं तु यवेनैवमाप्नुयान्मानवित्तमैः ॥ १८।१९ ॥  
आयादिलक्षणं चैवमेभिरेव तु सम्मतम् ।  
हस्तैश्चतुर्भिरुद्दिष्टो दण्डो रज्जुस्तदष्टभिः ॥ १८।२० ॥  
दण्डेन मापयेद्ग्रामं नगरं पत्तनादिकम् ।  
अध्वानं रज्जुना बध्वा क्षेत्रं चैव तु मानयेत् ॥ १८।२१ ॥  
रज्जुं कुर्यात्तु कार्पासपट्टसूत्रादिभिर्बुधः ।  
न्यग्रोधवल्कलेनाथ तालकेतकवल्कलैः ॥ १८।२२ ॥  
कनिष्ठाङ्गुलिनाहा च त्रिवृता ग्रन्थिवर्जिता ।  
देवविप्रमहीपानां वैश्यशूद्रैर्विवर्जिता ॥ १८।२३ ॥  
तालश्च केतकी चैव न्यग्रोधो धातकी तथा ।  
शणकं च क्रमेणैव देवादीनां प्रशंसिताः ॥ १८।२४ ॥  
नालिकेरोत्थरज्जुश्च सर्वेषामपि शंसितम् ।  
नालिकेरस्य पत्रस्य मापनं सर्वसिद्धिदम् ॥ १८।२५ ॥  
दलनं द्विविधं प्रोक्तमोजयुग्मक्रमेण तु ।  
पूर्वोत्तरमुखेनाथ पारम्भे दलनं भवेत् ॥ १८।२६ ॥  
तेनैव मापनं कुर्यात् प्रतिमादौ विशेषतः ।  
तत्पत्रसिरया वापि क्षुद्रस्कन्धेन मापयेत् ॥ १८।२७ ॥  
सारदारूद्भवो हस्तदण्डो ग्रन्थ्या विवर्जितः ।  
स्वायतो दीर्घसंयुक्तस्त्वर्धमात्रप्रविस्तरः ॥ १८।२८ ॥  
त्रिपादविस्तरो वा स्यादेकाङ्गुलसुविस्तरः ।  
तत्तदर्धघनोपेतो विस्तारेण समोऽथवा ॥ १८।२९ ॥  
चतुरश्रो भवेद्यस्तु दण्डो मानुष ईरितः ।  
मूले स्वायम्भुवं रूपं मध्ये लक्ष्मीस्वरूपकम् ॥ १८।३० ॥  
विश्वकर्मस्वरूपं तदग्रे तु परिकल्पयेत् ।  
अयं देवेषु योग्यः स्याद्दण्डो द्व्यङ्गुलविस्तरः ॥ १८।३१ ॥  
सपादो वाथ सार्धो वा सुवृत्तश्चित्रितो नु वा ।  
हेम्ना वा राजतेनाथ ताम्रेणैवायसाथवा ॥ १८।३२ ॥  
मूलाग्रवलयोपेतो दण्डो मानविनिर्णये ।  
    
॥ इति कामिकाख्ये महातन्त्रे मानोपकरणविधिः षोडशः पटलः ॥  
    
    
    
    
