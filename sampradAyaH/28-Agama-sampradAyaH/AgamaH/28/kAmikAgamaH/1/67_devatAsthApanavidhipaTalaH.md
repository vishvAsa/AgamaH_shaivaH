+++
title = "६७ देवतास्थापनविधिपटलः"

+++
    
(पृ० १८८)   
    
देवतास्थापनं स्थानं वक्ष्येऽथ मुनिपुङ्गवाः ।  
ग्रामे वा नगरे वापि पत्तने राजधानिके ॥ ६९।१ ॥  
आदौ नद्यास्तटे पुण्ये देवतायतनेषु च ।  
समुद्रतीरे सेतौ च पुष्करिण्यास्तटेषु च ॥ ६९।२ ॥  
महाजलसमीपे वा महाजनसमीपगे ।  
उद्याने पुण्यदेशे वा निष्कलं सकलं तु वा ॥ ६९।३ ॥  
शैलं वा लोहजं वार्क्षं रत्नजं मृण्मयं तु वा ।  
सौधजं वार्धचित्रं वा आभासं वाथ पीठकम् ॥ ६९।४ ॥  
स्थापयेद्देशिको धीमान् ब्रह्मदेवादिभागवित् ।  
आरभ्य पञ्चपञ्चांशमेकैकपदवर्धनात् ॥ ६९।५ ॥  
द्वात्रिंशत्पदपर्यन्तं कृत्वा गर्भगृहं ततः ।  
एकं वापि द्वयं वापि त्रयं वा ब्रह्ममन्दिरे ॥ ६९।६ ॥  
तदन्तरं तथा कृत्वा दैविकं वार्षकं तथा ।  
पदं पैशाचिकं प्रोक्तं ब्रह्मभागे प्रकल्पयेत् ॥ ६९।७ ॥  
इदं ब्रह्मादिकाद्यं तु ग्रामादौ वा वियोजयेत् ।  
निष्कलं ब्रह्मभागे तु सकलं दैविकांशके ॥ ६९।८ ॥  
ग्रामादीनां निवेशे तु ब्रह्मांशे दैर्घिकांशके ।  
स्थापयेन्मानुषं वापि मातुः केचिदिदं भवेत् ॥ ६९।९ ॥  
चित्रयुक्तं तु तद्बेरं बाह्ये पैशाचिके अपि ।  
रक्षोगन्धर्वयक्षाद्याः पिशाचाद्याश्च मूर्तिपाः ॥ ६९।१० ॥  
मानुषे वाथ पैशाचे द्विजानां वास इष्यते ।  
ईशानादिचतुष्कोणे सभाद्यं तत्र कल्पयेत् ॥ ६९।११ ॥  
ब्रह्मभागं चतुर्भागं कृत्वेशाने सभां नयेत् ।  
वापीं चाग्नेयदेशे तु गोवासं कूपसंयुतम् ॥ ६९।१२ ॥  
नैरृते वापणस्थानं देवालययुतं तु वा ।  
वायौ देवालयं कुर्याद्व्यत्यासे व्यसनं भवेत् ॥ ६९।१३ ॥  
क्षुद्रवास्तौ तु तत्सर्वं नेष्यते ब्रह्मभागिके ।  
द्विजवासस्तु तत्सर्वं शर्वे वाथ विधीयते ॥ ६९।१४ ॥  
वरुणे विष्णुवासः स्यात्केशवं शर्वम् एव च ।  
पञ्चपञ्चांशतो न्यूनात्तदूर्ध्वं द्विजसत्तमाः ॥ ६९।१५ ॥  
चौः सहस्रपर्यन्तं पदं पैशाचिकं क्रमात् ।  
सूर्यः कन्दगणेशानां दुर्गाद्या वास्तुदेवताः ॥ ६९।१६ ॥  
वास्तुपैशाचिके मोटी मदनः सप्तमातरः ।  
मोटीशास्तृविहीना वा सप्तदेवास्तथा मताः ॥ ६९।१७ ॥  
सहस्रविप्रादूर्ध्वे तु सभाद्यं ब्राह्मणादिकम् ।  
कल्पना न्यूनविप्रे तु त्यजेत्कोष्ठमथाङ्कणम् ॥ ६९।१८ ॥  
तदूर्ध्वं तु सहस्रान्ते गौरी वा कमलालया ।  
ब्रह्मावैश्रवणः सौम्यः कन्दर्पोऽन्तर्व्यवस्थिताः ॥ ६९।१९ ॥  
बाह्ये क्षेत्राधिपो ज्येष्ठा पूर्वोक्ते स्मृतदेवताः ।  
तदूर्ध्वं सर्वदेवाश्च शंसिताः फलदायकाः ॥ ६९।२० ॥  
एतेष्वन्यतमार्थं तु शिवो गौरी विनायकः ।  
स्कन्दः तत्र विधेयो वा *? ब्रह्मभागादिभागके ॥ ६९।२१ ॥  
शास्तावान्तर्बहिस्थाप्यो बाह्ये रौद्राः प्रकीर्तिताः ।  
वास्तुविन्यासतुष्टास्तु प्रागत्र स्थापिताः सुराः ॥ ६९।२२ ॥  
उक्तदेशेऽन्यदेशे वा न? ते वास्त्वङ्गभाजिनः ।  
विना प्रतिष्ठां देवानां वास्तुन्यासं कथं भवेत् ॥ ६९।२३ ॥  
तस्मात्सर्वप्रयत्नेन देवानां च प्रकल्पयेत् ।  
विन्यसेद्रुद्रदेवांश्च शैवं सम्पादयेद्गुरुः ॥ ६९।२४ ॥  
सन्त्यक्तमार्षस्थानाद्यथादेवालयास्त्विह ।  
पुरातनात्त्वर्थालोच्य वास्तुन्याससमाचरेत् ॥ ६९।२५ ॥  
वास्तुन्यासादिकं सर्वं प्रागेवप्रदिपादितम् ।  
तथापि पुनरद्यापि विशेषस्तत्र कथ्यते ॥ ६९।२६ ॥  
    
(पृ० १८९)   
    
पदं पैशाचिकान्तं तु ग्राममानं विधीयते ।  
गृहश्रेणिषु वृद्धिर्वा हानिर्बाह्यान्तरेऽपि वा ॥ ६९।२७ ॥  
आयामे विस्तरे वापि वैषम्यं तेषु मानतः ।  
इष्यते क्षुद्रमार्गो वा क्षुद्रे महति वास्तुनि ॥ ६९।२८ ॥  
बाह्यान्तरविधौ चैव वषम्यं वा परस्परम् ।  
वास्तुपैशाचवैषम्यमिष्यते वास्तुनिर्भितौ ॥ ६९।२९ ॥  
तथैव मार्गो मानेषु यथा देवालयेषु च ।  
स्थानादीनां यथा पीडा न स्यात्सर्वं नयेत् ॥ ६९।३० ॥  
ब्रह्मदैविकभागादिस्थिता पीडा न दोषदा ।  
तस्मादुक्तेषु देशेषु मर्माद्यं परिगृह्य च ॥ ६९।३१ ॥  
नागरादिप्रभेदेन दिग्भेदेन विशेषतः ।  
प्रतिपादितहर्म्येषु शिवाद्यान् स्थापयेत्ततः ॥ ६९।३२ ॥  
    
॥ इति कामिकाख्ये महातन्त्रे देवतास्थापनविधिपटलः सप्तषष्टितमः ॥  
    
    
    
