+++
title = "५१ आद्येष्टकाविधिः"

+++
    
(पृ० १३५)  
    
आद्येष्टकाविधानं तु वक्ष्ये हर्म्यादिके क्रमात् ।  
ऐन्द्रे वा चोत्तरे चैशे कूटं वा मण्टपं प्रपा ॥ ५३।१ ॥  
भूतादिविश्वहस्तान्तं वितानाद्यैरलङ्कृतम् ।  
दर्भमालासमायुक्तं दिग्गजैश्च समन्वितम् ॥ ५३।२ ॥  
तन्मध्ये वेदिकां कुर्यात् तत्त्रिभागैकभागतः ।  
एकहस्तं द्विहस्तं वा मुष्टिमात्रसमन्वितम् ॥ ५३।३ ॥  
कुण्डानि कारयेद्दिक्षु विदिक्ष्वष्टौ प्रधानकम् ।  
पञ्चवाचैककुण्डं वा वृत्तं वा चतुरश्रकम् ॥ ५३।४ ॥  
विसृज्य शिल्पिनं पश्चाद्गोमयेन तु लेपयेत् ।  
पञ्चगव्येन सम्प्रोक्ष्य हृदयेनानुमन्त्रतः ॥ ५३।५ ॥  
त्र्यङ्गुलं तु समारभ्य चैकैकाङ्गुलवर्धनात् ।  
अष्टत्रिंशाङ्गुलान्तास्तु चेष्टका विस्तरा मताः ॥ ५३।६ ॥  
एकादिद्वादशान्तानां तलानां स्यात्त्रयं त्रयम् ।  
अथवा विस्तरस्तासां पादव्यासं महालये ॥ ५३।७ ॥  
सपादार्धत्रिपादा वा द्विगुणा वा सपादकाः ।  
इष्टकाया इह प्रोक्तं विस्तारार्धं त्रिपादकम् ॥ ५३।८ ॥  
पादं वा पञ्चभागे तु त्रिद्व्यंशं वा घनं भवेत् ।  
आचार्य आदिशैवस्तु शिवदीक्षासमन्वितः ॥ ५३।९ ॥  
सुस्नातस्तु शुचिर्भूत्वा सकलीकृतविग्रहः ।  
सुशुक्लवस्त्रः सोष्णीषः सोत्तरीयः सुभूषितः ॥ ५३।१० ॥  
पञ्चाङ्गभूषणोपेतः सशिष्यपरिचारकः ।  
इष्टकाः पञ्जगव्यैश्च क्षालयेद्वर्मणा गुरुः ॥ ५३।११ ॥  
हेमकौतुकसूत्रेण कार्पासोत्थेन बन्धयेत् ।  
स्थण्डिलं कारयेद्विद्वानष्टद्रोणैश्च शालिभिः ॥ ५३।१२ ॥  
तदर्धं तण्डुलोपेतं तण्डुलार्धतिलान्वितम् ।  
तिलार्धं लाजसंयुक्तं दर्भैश्चैव समन्वितम् ॥ ५३।१३ ॥  
इदमुत्तमकल्पं स्यात्तदर्धं मध्यमिष्यते ।  
तदर्धमधमं ज्ञेयं सर्वत्रैव विनिर्मितम् ॥ ५३।१४ ॥  
लिखित्वाष्टदलं पद्मं कर्णिकाकेसरान्वितम् ।  
स्थण्डिलं पञ्चगव्येन सम्प्रोक्ष्य हृदयेन तु ॥ ५३।१५ ॥  
स्वस्वदिक्स्थापनार्थं च लेखयेदिष्टकान्तरे ।  
पूर्वभागे त्वकारं तु याम्ये त्वाकारमेव च ॥ ५३।१६ ॥  
इकारं पश्चिमे देशे त्वीकारं चोत्तरे न्यसेत् ।  
उकारमूर्ध्वभागे तु वस्त्रैराच्छाद्य पूजयेत् ॥ ५३।१७ ॥  
ऋग्यजुः सामाथर्वाणि शिवशास्त्रं यथाक्रमात् ।  
अधिदेवा इह प्रोक्ताः पूर्वादीनां यथाक्रमम् ॥ ५३।१८ ॥  
तन्तुनावेष्टितान् कुम्भान् गन्धाम्बुपरिपूरितान् ।  
पिधानसितवस्त्राढ्यान् हेमयुक्तान् सकूर्चकान् ॥ ५३।१९ ॥  
पुष्पाम्रपल्लवोपेतानिन्द्राद्यष्टदिशासु वै ।  
लोकपालाधिपानष्टशिवकुम्भसमायुतान् ॥ ५३।२० ॥  
इन्द्रेशानान्तराले तु संस्थाप्याभ्यर्चयेद्बुधः ।  
ततो होमः प्रकर्तव्यस्त्वग्निकार्योक्तमार्गतः ॥ ५३।२१ ॥  
पलाशोदुम्बराश्वत्थन्यग्रोधाः प्राग्दिगादितः ।  
वह्न्यपामार्गखदिरवटास्त्वग्न्यादिकोणतः ॥ ५३।२२ ॥  
प्रधानस्य पलाशः स्यात्समिदाज्यचरुं तिलम् ।  
तण्डुलेन समायुक्तं मूलब्रह्माङ्गसंयुतम् ॥ ५३।२३ ॥  
प्रत्येकं होमयेद्धीमान् मध्ये दिक्षु विदिक्ष्वपि ।  
सहस्रं वा तदर्धं वा शतं तस्यार्धमेव वा ॥ ५३।२४ ॥  
विन्यसेमूर्तिपान् तत्त्वतत्त्वेश्वरसमन्वितान् ।  
तेषां होमं विधातव्यं पूर्णाहुतिमथाचरेत् ॥ ५३।२५ ॥  
प्रभाते विधिना स्नात्वा देशिको मूर्तिपैः सह ।  
सम्पूज्य चेष्टकान्कुम्भान्पूर्णाहुतिमथाचरेत् ॥ ५३।२६ ॥  
    
(पृ० १३६)   
    
प्रायश्चित्तं ततो हुत्वा पुनः पूर्णाहुतिं चरेत् ।  
गर्भविन्यासमार्गोक्तस्थाने तान् विन्यसेत्क्रमात् ॥ ५३।२७ ॥  
हृदयं च शिखा चैव कवचं च शिरस्तथा ।  
मूलं चैव क्रमेणैव पठन्नेतांश्च विन्यसेत् ॥ ५३।२८ ॥  
अग्रमग्रं तथैशान्यां पृष्ठं पृष्ठं च नैरृते ।  
पृष्ठाग्रे त्वनले वायौ ज्ञात्वा कर्म समाचरेत् ॥ ५३।२९ ॥  
मानुषे प्रागुदग्दीर्घा दिव्ये प्राक्प्रत्यगायता ।  
इष्टका प्रागवागेका प्रक्षेप्यादौ क्रमेण तु ॥ ५३।३० ॥  
नन्द्यावर्ताकृति स्थाप्यमिष्टकानां चतुष्टयम् ।  
पञ्चमीत्वीशवदना शैवी प्राग्वदना सुरे ॥ ५३।३१ ॥  
कौबेरवदना नॄणामेवं ज्ञात्वा तु विन्यसेत् ।  
आचार्यं प्राक् प्रपूज्याथ तेनैतत्कारयेत्सुधीः ॥ ५३।३२ ॥  
निष्कादिनवनिष्कान्तं काञ्चनं देशिकस्य तु ।  
रत्नादीन्विन्यसेन्मध्ये त्ववटेषु च विन्यसेत् ॥ ५३।३३ ॥  
एकवर्गं द्विवर्गं वा त्रिवर्गं सर्वमेव वा ।  
गर्भन्यासोक्तमार्गेण विन्यसेद्देशिकोत्तमः ॥ ५३।३४ ॥  
आदौ जलेन सम्पूर्य शिवकुम्भस्थितेन तु ।  
पुष्पं निक्षिप्य तत्रैव पश्चाद्रत्नानि विन्यसेत् ॥ ५३।३५ ॥  
शुभं प्रदक्षिणावर्तो वामावर्तस्त्वशोभनम् ।  
वामावर्ते तु सञ्जाते शान्तिहोमं समाचरेत् ॥ ५३।३६ ॥  
मन्दिरे मण्टपे चैव प्राकारे गोपुरे गृहे ।  
परिवारालये पीठे शालायां च सभाविधौ ॥ ५३।३७ ॥  
पुष्करिण्यां च कुल्यायां कूपे सेतोश्च बन्धने ।  
अनेनैव प्रकारेण कर्म चैतत्समाचरेत् ॥ ५३।३८ ॥  
अत्रानुक्तं तु यत्सर्वं गर्भन्यासोक्तमाचरेत् ।  
    
॥ इति कामिकाख्ये महातन्त्रे आद्येष्टकाविधिः एकपञ्चाशत्तमः   
पटलः ॥  
    
    
    
