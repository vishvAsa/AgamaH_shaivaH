+++
title = "६६ त्रिशूलस्थापनविधिपटलः"

+++
    
(पृ० १८५)  
    
त्रिशूलस्थापनं वक्ष्ये तल्लक्ष्म स्यादनेकधा ।  
चन्दनश्च मधूकश्च खदिरः सरलः तथा ॥ ६८।१ ॥  
शमीतिनिशतापिञ्चः तिलको देवदारुकः ।  
क्रमुकः सप्तपर्णश्च वकुलः कुन्दचन्दनौ ॥ ६८।२ ॥  
पिण्डिकस्तिमिशो रक्तचन्दनः पनसः तथा ।  
श्रीपर्णी खदिरः सालतिन्तृणीसालबिल्वकौ ॥ ६८।३ ॥  
कदम्बः शिंशुपाह्वश्च धन्विनःशूलिनः कुजाः ।  
पनसो देवादारुश्च पद्मतिन्दुकसञ्ज्ञकौ ॥ ६८।४ ॥  
तिलकःसप्तपर्णश्च विष्णोः शूलार्थ ईरिताः ।  
वकुलः कुटजाह्वश्च पिण्डितस्तिनिशः पुनः ॥ ६८।५ ॥  
धन्विनश्चार्जुनाश्वत्थौ ब्रह्मणः पादपा मताः ।  
यस्य देवस्य या देवी तस्याः तद्वृक्ष एव हि ॥ ६८।६ ॥  
वैकङ्कतश्च खादिर्यः शमी दुर्गाकुजा मताः ।  
ज्येष्ठायाः पाटली प्रोक्ता शिवाख्यः सप्तमातृषु ॥ ६८।७ ॥  
वकुलश्चण्डवृक्षः स्याद्दिक्पाले राजवृक्षकः ।  
खादिरः सर्वदेवानां क्षीरिणी खादिरः तथा ॥ ६८।८ ॥  
सर्वासां देवतानां च श्रीवृक्षः सम्प्रकीर्तितः ।  
गणपस्कन्दशास्तॄणां मातॄणां शिवपादपाः ॥ ६८।९ ॥  
सर्वे सर्वत्र वा कर्याः कृत्यनाहानुसारिणः ।  
ताम्रारकूटरौप्यैर्वा शातकुम्भेन वा मताः ॥ ६८।१० ॥  
एकस्य चैकवृक्षः स्याद्बहुवृक्षस्तु नेष्यते ।  
द्रव्यसङ्ग्रहणं कुर्यात्तद्विधनप्रकारतः ॥ ६८।११ ॥  
केशाङ्गुल्यादिमानार्थं मानार्धं दारुवन्नयेत् ।  
ब्रह्मदण्डस्य विस्तारः पञ्चाङ्गुलमिति स्मृतम् ॥ ६८।१२ ॥  
मेढ्रादिनाभिपर्यन्तं चतुरश्राकृतिर्भवेत् ।  
नाभेर्हिक्कान्तकं चैव वस्वश्रः परिभाषितः ॥ ६८।१३ ॥  
तस्योर्ध्वं वकुलं कुर्यात्पक्षदण्डस्य विस्तरः ।  
सप्ताङ्गुल इति ज्ञेया तद्धनेतु कला भवेत् ॥ ६८।१४ ॥  
उभयोरग्रयोस्तस्य द्विमात्रे च शिखायतिः ।  
व्योममात्रप्रमाणेन शिखाविस्तार इष्यते ॥ ६८।१५ ॥  
एकद्वित्रिचतुःसङ्ख्याः शिखान्ताश्च प्रकीर्तिताः ।  
रन्ध्रं विष्ण्वंशतारेण वक्षोदण्डस्य मध्यमे ॥ ६८।१६ ॥  
हिक्कासूत्रादधस्तात्तु वक्षोदण्डस्य संस्थितिः ।  
कटिदण्डस्य विस्तारः सप्ताङ्गुल उदाहृतः ॥ ६८।१७ ॥  
कला ज्ञेया घने तस्य पार्श्वयोरुभयोरपि ।  
अग्न्यङ्गुलप्रमाणेन शिखा तिर्यङ्मुखा भवेत् ॥ ६८।१८ ॥  
ब्रह्मभागस्य तारेण तन्मध्ये सुषिरं नयेत् ।  
चतुरश्रस्य तारेण मानार्धं द्व्यङ्गुलं न्यसेत् ॥ ६८।१९ ॥  
द्विमात्रं नाभ्यधस्तात्तु हित्वात्र कटिदण्डकम् ।  
योजयेद्ब्रह्मदण्डे तु सुस्निग्धं सुदृढं नयेत् ॥ ६८।२० ॥  
ऊरुदण्डाग्रविस्तारः कोलकेति च सम्मतम् ।  
तस्य मूले तु सुषिरं शिखामानेन कारयेत् ॥ ६८।२१ ॥  
तस्याग्रे तु शिखां कुर्यात्पक्षमात्रप्रमाणतः ।  
कटिदण्डे शिखायां च ऊरुदण्डं च योजयेत् ॥ ६८।२२ ॥  
जङ्घायामेन सङ्ग्राह्यं चतुर्मात्रसमन्वितम् ।  
जङ्घामूलस्य विस्तारस्त्र्यङ्गुलः समुदाहृतः ॥ ६८।२३ ॥  
तस्य चाग्रे तु विस्तारः सार्धमात्र इति स्मृतः ।  
तस्य मूले तु सुषिरं शिखामानेन कारयेत् ॥ ६८।२४ ॥  
वक्षोदण्डशिखायां तु बाहुदण्डं तु योजयेत् ।  
योजयेत्तूरुदण्डं तु जानुमण्डलकं बुधः ॥ ६८।२५ ॥  
जानुमण्डलविस्तारो युगाङ्गुलमुदाहृतः ।  
आयामस्तत्समो ज्ञेयो जङ्घा तत्र तदर्धतः ॥ ६८।२६ ॥  
    
(पृ० १८६)   
    
तलदण्डस्य विस्तारश्चतुर्मात्रमुदाहृतः ।  
बाहुमूलस्य विस्तारो गुणाङ्गुलमुदाहृतम् ॥ ६८।२७ ॥  
तस्याग्रस्य च विस्तारः सार्धपक्षाङ्गुलो मतः ।  
सप्तमात्रप्रमाणेन तन्मूले सुषिरं नयेत् ॥ ६८।२८ ॥  
वक्षोदण्डशिखायां तु बाहुमूलं तु योजयेत् ।  
प्रकोष्ठमूलविस्तारस्त्रिमात्रः समुदाहृतः ॥ ६८।२९ ॥  
तस्याग्रस्य च विस्तारः सार्धाङ्गुलमुदाहृतः ।  
तन्मूलेन द्विमात्रेण सुषिरं कारयेत्ततः ॥ ६८।३० ॥  
बाहुग्रस्तशिखाश्चैव प्रकोष्ठेनैव योजयेत् ।  
वक्षोदण्डात्समारभ्य कटिदण्डान्तरक्रमात् ॥ ६८।३१ ॥  
पार्श्वदण्डायतं ज्ञेयं तत्तारं कोलकं भवेत् ।  
तद्घनं तत्समं ज्ञेयं पार्श्वदण्डस्य चोपरि ॥ ६८।३२ ॥  
अधश्च सुषिरं कार्यभेकाङ्गुलप्रमाणतः ।  
वक्षोदण्डकटीदण्डे योजयेत्पार्श्वदण्डकम् ॥ ६८।३३ ॥  
पार्श्वजं दण्डयोर्मध्ये अग्रे च ऋषिमात्रकम् ।  
स्त्रीणां चैव विशेषेण वर्जयेत्पार्श्वदण्डके ॥ ६८।३४ ॥  
एतेषां दण्डमाने तु मांसमानं त्यजेद्बुधः ।  
पादाङ्गुलं समारभ्य पादाङ्गुलविवर्धनात् ॥ ६८।३५ ॥  
द्विमात्रान्तो विधेयः स्याद्धानिर्वृद्धिश्च युक्तितः ।  
ब्रह्मदण्डेऽन्त्यदण्डेषु द्वात्रिंशद्गृह्यतां द्विजाः ॥ ६८।३६ ॥  
शिरः करतलं कर्णमम्बरं चरणादिकम् ।  
स्वमानादर्धमात्रं तु हीनं युक्त्यैव कारयेत् ॥ ६८।३७ ॥  
स्थानकस्यैवमाख्यातं विशेषःकश्चिदासने ।  
ब्रह्मदण्डस्य मूले तु योजयेत्तु युगाङ्गुलम् ॥ ६८।३८ ॥  
जङ्घामूलप्रदेशस्तु अध्यर्धाङ्गुलहीनयुक् ।  
शूललक्षणमाख्यातं तत्स्थापनमिहोच्यते ॥ ६८।३९ ॥  
कालोऽपि पूर्ववन्नेयस्त्वङ्कुरार्पणमेव च ।  
मण्डपः कुण्डकॢप्तिस्तु नवपञ्चैकसङ्ख्यया ॥ ६८।४० ॥  
चतुरश्राणि कुण्डानि तद्दिक्कुण्डानि वा तथा ।  
शिल्पिनं च विसृज्याथ पुण्याहं वाचयेत्ततः ॥ ६८।४१ ॥  
वास्तुहोमं च कृत्वान्ते स्थण्डिलं कारयेद्द्विजाः ।  
सङ्क्ल्प्य शयनं तत्र ज्ञात्वा ब्रह्मादिदण्डकान् ॥ ६८।४२ ॥  
पञ्चगव्येन सम्प्रोक्ष्य ततः पञ्चामृतादिभिः ।  
संस्नाप्य शुद्धतोयेन वस्त्रेणाच्छाद्य पूजयेत् ॥ ६८।४३ ॥  
आसनं कल्पयित्वा तु शय्यायामासनाणुभिः ।  
मूर्तिभूतं तु तच्छूलं हृदयेन निवेशयेत् ॥ ६८।४४ ॥  
कौतुकं बन्धयित्वा तु तत्समन्ताद्घटान् न्यसेत् ।  
सकूर्चान् हेमसंयुक्तान् सवस्त्रानुदपूरितान् ॥ ६८।४५ ॥  
तत्तन्मूर्तिमनुं मध्ये लोकेशान् परितो यजेत् ।  
तत्त्वतत्त्वेश्वरोपेतान् मूर्तिमूर्तीश्वरान्न्यसेत् ॥ ६८।४६ ॥  
ब्रह्मभिः सकलीकृत्य मूर्तिं तत्र निवेशयेत् ।  
गन्धपुष्पादिनाभ्यर्च्य मूर्तिमन्त्रमनुस्मरन् ॥ ६८।४७ ॥  
पायसं सन्निवेद्याथ होमकर्म समारभेत् ।  
कृत्वा कुण्डादिसंस्कारं मूर्तिमावाह्य तर्पयेत् ॥ ६८।४८ ॥  
समिदन्नाज्यलाजैश्च तिलसर्षपसंयुतम् ।  
पालाशोदुम्बराश्वत्थवटाःपूर्वादिदिक्षु च ॥ ६८।४९ ॥  
शम्यपामार्गमाधूकश्रीवृक्षाः त्वग्निकोणतः ।  
प्रधानस्य पलाशः स्याच्छतसङ्ख्या प्रधानके ॥ ६८।५० ॥  
दशांशे ब्रह्मभिर्होमस्तथा नेत्रेण सम्मतः ।  
तत्त्वतत्त्वेश्वराद्यैश्च प्रत्येकं त्रितयं क्रमात् ॥ ६८।५१ ॥  
ततः पूर्णाहुतिं कृत्वा प्रभाते मूर्तिपैर्गुरुः ।  
स्नात्वा देवं घटं मन्त्री सम्पूज्याग्निं समीपतः ॥ ६८।५२ ॥  
स्थित्वा छिद्रं निरस्याथ पूर्णां मूर्त्या प्रदापयेत् ।  
सुमुहूर्ते सुलग्ने तु प्राप्तपूजो गुरुत्तमः ।  
सङ्गृह्य मूलधाम्नस्तु प्रदक्षिणमनुव्रजन् ॥ ६८।५३ ॥  
प्रविश्य गर्भगेहं तु ज्ञात्वा ब्रह्मादिभागकान् ।  
    
(पृ० १८७)  
    
स्थानकादिविभागेन कृत्वा स्थानं घटीकृतम् ॥ ६८।५४ ॥  
इष्टकांशादिकैस्तत्र न्यसेदाधारसञ्ज्ञकम् । ५५ ॥  
स्थानङ्कासनसुप्ताश्च यानगा गमनोन्मुखाः ॥  
नाट्योत्सुकाश्च षोढा स्यात्स्थानकाधारसञ्ज्ञतः । ५६ ॥  
तथैव नृत्तसक्ता च गमनभिरता हि च ॥ ६८।५७ ॥  
स्थानगोक्षादिसंस्था स्यादासनस्थास्तु पीठगाः ।  
शय्यासक्ता तु सुप्ता स्यात्सा च प्रायोऽस्य नेष्यते ॥ ६८।५८ ॥  
विष्ण्वादिप्रतिभा सा स्यादाधारं त्वधुनोच्यते ।  
शूलमूलविशालेनाध्यर्धमाधारमानकम् ॥ ६८।५८ ॥  
तद्बेराङ्गुलमानेन एकाङ्गुलविवर्धनात् ।  
चतुरङ्गुलमानं स्यात्समं स्याच्चतुरश्रकम् ॥ ६८।५९ ॥  
तद्घनं त्रिविधं प्रोक्तं तस्मादेकैकवर्धनात् । ६० ॥  
चतुर्मात्रान्तमानं स्यात्क्रियामानानुसारतः ॥ ६८।६१ ॥  
सुवर्णतारताम्राद्यैः पादपाद्यैस्तु वा भवेत् ।  
पादानि नव तन्मध्ये कृत्वा कूटयुतानि वा ॥ ६८।६२ ॥  
रत्नाद्यं विन्यसेत्तत्र प्रागुक्तविधिना गुरुः ।  
तत्र संस्थापयेद्वाग्मी तत्र मूर्तिमनुस्मरन् ॥ ६८।६३ ॥  
ब्रह्मदण्डेऽन्यदण्डांश्च योजयेदुक्तवर्त्मना ।  
अथवा पीठिकोत्सेधं ब्रह्मदण्डस्य मूलतः ॥ ६८।६४ ॥  
शूलदैर्घ्यान्वितं कृत्वा इष्टमानान्वितं तु वा ।  
कृत्वा तदवधिस्थाने स्थाप्यं वाधारसञ्ज्ञकम् ॥ ६८।६५ ॥  
स्थिराद्यं पीठबन्धाद्यैर्बन्धयेत्सुषिरं यथा ।  
मूर्तिनिर्गतशूलैश्च सुस्थिरैः सारदारुजैः ॥ ६८।६६ ॥  
इष्टनाहसमायुक्तैरिष्टसङ्ख्यासमन्वितैः ।  
ब्रह्मदण्डादिदण्डे तु योजयित्वा गुरुत्तमः ॥ ६८।६७ ॥  
स्थैर्यं सम्पादयेदत्र क्रियमाणानुसारतः ।  
ऋजुभिर्लोहपट्टैश्च लोहकीलैरनेकधा ॥ ६८।६८ ॥  
बन्धयित्वा यथाकर्म आर्द्रं वा वस्त्रवेष्टनम् ।  
कल्कचिक्कणकाद्यैस्तु सम्पूर्णाङ्गं यथा नसत् ॥ ६८।६९ ॥  
वर्णैर्नानाविधैर्श्चित्रं कारयेत् प्रतिमोक्तवत् ।  
चतुर्वार्णानुलोमाद्यैः शिल्पिभिश्चित्रवित्तमैः ॥ ६८। ७० ॥  
नयनोन्मीलनं कुर्याच्चित्रकर्मावसानके ।  
नयनोन्मीलनात्पूर्वं द्रव्यमात्रं तु तद्भवेत् ॥ ६८।७१ ॥  
तत्र छेदादिकं चेष्टं तदूर्ध्वं नेष्यते द्विजाः ।  
तत्र प्रतिष्ठा कर्तव्या स्थापनोक्तविधानतः ॥ ६८।७२ ॥  
स्थानायैव तलव्यासमानेनाधारसञ्ज्ञिकम् ।  
जङ्घोरू प्रतिमादण्डान्स्थापयित्वा तदूर्ध्वतः ॥ ६८।७३ ॥  
कटिदण्डं च संयोज्य ब्रह्मदण्डे नियोजयेत् ।  
सर्वदण्डादिसंयुक्तं कृत्वा च प्रतिमादिकम् ॥ ६८।७४ ॥  
पट्टाद्यैर्बन्धयित्वा तु तां शय्यायां निधाय च ।  
तत्त्वमूर्त्यादिविन्यासं कृत्वा तां स्थापयेत्तु वा ॥ ६८।७५ ॥  
शैली चेत्प्रतिमा शैलं कुर्यादाधारसञ्ज्ञकम् ।  
अन्यत्सर्वं समानं स्यात्किन्तु पादशिलादयः ॥ ६८।७६ ॥  
कृत्वा कूर्चं क्रमात्क्षीणं बलानुगतमानकम् ।  
सुषिरे पीठमध्ये तु यथास्निग्धं नियोजयेत् ॥ ६८।७७ ॥  
कृत्वासनं तु तन्मन्त्रैर्बाहुभिः सकलीकृतः ।  
मूर्तिमन्त्रान्न्यसेत्कुम्भतोयगान् प्रतिमाहृदि ॥ ६८।७८ ॥  
तदम्भसा तु संस्नाप्य लोकपान् परितो न्यसेत् ।  
तच्छैलं सुधयालेप्य वस्त्रेणावेष्ट्य चित्रयेत् ॥ ६८।७९ ॥  
शूलस्थापनकाले तु मूर्तिमन्त्रमनुन्यसेत् ।  
    
॥ इति कामिकाख्ये महातन्त्रे त्रिशूलस्थापनविधिपटलः षट्षष्टितमः ॥  
    
    
    
