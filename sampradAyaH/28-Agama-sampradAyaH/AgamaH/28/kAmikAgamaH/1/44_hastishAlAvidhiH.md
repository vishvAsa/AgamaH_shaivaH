+++
title = "४४ हस्तिशालाविधिः"

+++
    
(पृ० ११६)  
    
अथ वक्ष्ये विशेषेण हस्तिशालाविधिक्रमम् ।  
त्रिकरं तु समारभ्य करार्धेन तु वर्धयेत् ॥ ४६।१ ॥  
यावत्पञ्चकरं भित्तिमानं पञ्चविधं भवेत् ।  
हस्तिशाला विधेया तु भित्तिमानेन धीमता ॥ ४६।२ ॥  
विस्तारे भक्तयः षट् च आयामे नव भक्तयः ।  
चतुर्भक्तिविशाला वा सप्तभित्त्या अथापि वा ॥ ४६।३ ॥  
त्रिपञ्चभित्तयो वास्युर्विस्तारे चायतावपि ।  
मुखशालैकभित्तिः स्यात् सार्धा वा द्विगुणापि वा ॥ ४६।४ ॥  
विस्तारे चायते वापि निर्गमागमयोग्यकाः ।  
दक्षिणे शयनस्थानं चेष्टभक्त्या विधीयते ॥ ४६।५ ॥  
राजादनो मधूकश्च कदरः खदिरः पुनः ।  
तिन्त्रिणी चार्जुनः प्रोक्ताः स्तबकः पिहितः शमी ॥ ४६।६ ॥  
क्षीरिणी पद्मकाद्यास्ते शालास्तम्भा गजस्य च ।  
नवाष्टसप्तहस्तोच्चाः काकमानं विहाय च ॥ ४६।७ ॥  
विस्तारे स्यात्षडङ्गुल्यमेकाङ्गुलविवर्धनात् ।  
द्वादशाङ्गुलमानं तदवगाहो यथा वलम् ॥ ४६।८ ॥  
शालास्तम्भा इमे प्रोक्ता विटपाङ्गशिखान्विताः ।  
आलानस्य विशालः स्याद्द्वादशाङ्गुलमानतः ॥ ४६।९ ॥  
एकाङ्गुलविवृद्ध्या तु पञ्चविंशाङ्गुलान्तकम् ।  
छत्राभाग्रं सुविस्तारमष्टांशं पीनसंयुतम् ॥ ४६।१० ॥  
पञ्चधा तु कृते शालाव्यासे पृष्टे त्रिभागिकम् ।  
नीत्वारेः षोडशांशं तु वामेऽष्टांशं व्यपोह्य तु ॥ ४६।११ ॥  
स्थापयेत्कूटमालानं पूर्वोक्तोच्चसमन्वितम् ।  
अनुवाताः समन्तात्स्युस्तत्र भित्तिं प्रकल्पयेत् ॥ ४६।१२ ॥  
तदर्धं पादहीनं वा अष्टांशोनमथापि वा ।  
तदूर्ध्वे छादनं कुर्यात्कूटाद्यैस्तु समन्ततः ॥ ४६।१३ ॥  
गोस्तनं स्याद्वितस्त्या तु बहिराननसंयुतम् ।  
फलकाप्रस्तरं कार्यं दृढदारुभिरेव तु ॥ ४६।१४ ॥  
शिलाभिश्चेष्टकाभिश्च प्रस्तरं नैव योजयेत् ।  
मूत्रद्वारसमोपेतं स्थूलद्वारं प्रकल्पयेत् ॥ ४६।१५ ॥  
गजराशिं समारभ्य चाष्टमं द्वादशं तथा ।  
परिहृत्य विधेया स्याद्गजशाला विचक्षणैः ॥ ४६।१६ ॥  
एवं तु गजशाला स्यादश्वशाला विधीयते ।  
नगरे राजवेश्मादौ कुर्याद्देवालयादिषु ॥ ४६।१७ ॥  
अश्वानामपि पूर्वोक्तभक्त्या शालां प्रकल्पयेत् ।  
द्विहस्तं तु समारभ्य विस्तरेणापि वर्धयेत् ॥ ४६।१८ ॥  
नवहस्तप्रमाणान्तं भित्तिमानमथापि वा ।  
एतद्विस्तारमाख्यातं त्वायामस्त्वधुनोच्यते ॥ ४६।१९ ॥  
पादाधिकमथाध्यर्धं पादोनद्विगुणं तु वा ।  
द्विगुणं वाथ विस्तारादायामं परिकल्प्यते ॥ ४६।२० ॥  
एकभित्त्या द्विभित्त्या वा त्रिभित्त्या वाथ वाजिनः ।  
स्थानं प्रकल्पयेच्छ्रेण्याः पृथु वा कर्तृवाञ्छया ॥ ४६।२१ ॥  
समन्तात्कुड्ययुक्तं वा यथेष्टदिशिवारणम् ।  
अत्रानुक्तं तु सामान्यशालामानोक्तमाचरेत् ॥ ४६।२२ ॥  
पञ्चाङ्गुलं सामारभ्य वृद्ध्या चैकाङ्ङ्गुलेन तु ।  
द्वादशाङ्गुलपर्यन्तं स्तम्भमानमिहोदितम् ॥ ४६।२३ ॥  
आजानुद्वयविस्तीर्णं फलकाप्रस्तरान्वितम् ।  
मूत्रद्वारसमायुक्तं सारदारुमयं दृढम् ॥ ४६।२४ ॥  
सारदारुमयं कीलं द्विसप्ताङ्गुलदैर्घ्यकम् ।  
विस्तारं त्र्यङ्गुलं प्रोक्तं सूचिकाग्रसमन्वितम् ॥ ४६।२५ ॥  
पश्चाद्वन्धेऽग्रबन्धे च योजयेद्दृढघातवत् ।  
अष्टमं द्वादशं राशिं परिहृत्यानुकूलतः ॥ ४६।२६ ॥  
    
(पृ० ११७)   
    
अश्वानामधिपस्यापि स्थानं सम्यक्समाचरेत् ।  
उष्ट्रादीनामनेनैव प्रमाणेन समाचरेत् ॥ ४६।२७ ॥  
अश्वशाला समाख्याता गोशाला प्रविधीयते ।  
अश्वशालोक्तभक्त्या तु गोशालां परिकल्पयेत् ॥ ४६।२८ ॥  
एकशाला द्विशाला वा त्रिशाला वाथ कल्पयेत् ।  
चतुः शालासमा वापि आयामेन युतापि वा ॥ ४६।२९ ॥  
ब्रह्माङ्कणं वृषोपेतं वियुक्तं वा प्रकल्पयेत् ।  
गोराशेरविरोधेन स्थानं तासां प्रकल्पयेत् ॥ ४६।३० ॥  
गवां रक्षा प्रकर्तव्या धान्येन तृणराशिभिः ।  
पलालैरोदनाद्यैश्च निर्माल्यैर्वापि पोषयेत् ॥ ४६।३१ ॥  
निर्माल्यभक्षणं तासां न दोषाय प्रकल्पितम् ।  
आयादिसम्पत्संयुक्तं गजादिस्थानमीरितम् ॥ ४६।३२ ॥  
    
॥ इति कामिकाख्ये महातन्त्रे हस्तिशालादिविधिः चतुश्चत्वारिंशत्तमः   
पटलः ॥  
    
    
    
    
