+++
title = "०९ कालविधिः"

+++
    
(पृ० ५९)   
    
अथ कालं प्रवक्ष्यामि सर्वेषां तु सुखावहम् ।  
माघमासं विना शस्तं भानोरयनमुत्तरम् ॥ ११।१ ॥  
दक्षिणे त्वरिते मासौ कार्तिकाश्वयुजावपि ।  
श्रावणश्च विधीयन्ते तदन्ये निन्दिता मताः ॥ ११।२ ॥  
शुक्लपक्षः शुभोऽन्यश्च सप्तम्यन्तोऽसितो मतः ।  
शुक्ले वाद्यतृतीयांशं कृष्णे चान्त्यं तु वा त्यजेत् ॥ ११।३ ॥  
मध्यमौ मध्यगौ भागौ श्रेष्ठावन्यौ प्रकीर्तितौ ।  
नवमीं पञ्चदश्यौ च हित्वा युग्मेतरं तिथिम् ॥ ११।४ ॥  
आद्यामपि च युग्मासु द्वितीयां दशमीं तथा ।   
कृष्णे षष्टिं च याः शिष्टास्ताः सर्वानिन्दितास्त्विह ॥ ११।५ ॥  
रोहिणी चोत्तरास्तिस्रो हस्तं स्वाती पूनर्वसू ।  
अनूराधाश्वयुक् सौम्यं वैष्णवं वारुणं मघा ॥ ११।६ ॥  
चित्राश्रविष्ठापौष्णाश्च मनुजेषु प्रशंशिताः ।  
पूज्याः शतभिषक् चैव विशाखा पूर्वजैः सह ॥ ११।७ ॥  
देवेषु कथितं रौद्रं सर्वमेतच्छिवे मतम् ।  
मानुषे पौष्यपौष्णाश्च तदन्ये निन्दितास्त्विह ॥ ११।८ ॥  
वारौ कुजार्कौ हित्वा च देववारः प्रशंसितः ।  
मनुष्यैरपि वारं च वर्जयेत्तु सितापरम् ॥ ११।९ ॥  
झषलक्षगते भानौ वेश्मारम्भं विवर्जयेत् ।  
शुभकर्म न कर्तव्यं जीवे चास्तं गते बुधैः ॥ ११।१० ॥  
शुक्रस्यास्तमये वाऽपि प्रतिष्ठाद्यं न कारयेत् ।  
दिवा गर्भप्रतिष्ठा च शर्वर्यां वास्तुकर्म च ॥ ११।११ ॥  
सर्वदोषकरं प्रोक्तं रात्रावावेशनं भवेत् ।  
रात्रौ वास्तुबलिं ग्रामे नाग्नौ कुर्यात्कथञ्चन ॥ ११।१२ ॥  
उत्तमः स्थिरराशिः स्यान्मध्यमस्तूभयात्मकः ।  
विवर्ज्यश्चरराशिस्तु सजीवश्चेच्छुभप्रदः ॥ ११।१३ ॥  
गुरुभार्गवचान्द्रीणामुदयः सम्प्रशस्यते ।  
गुरूदयस्तु विप्राणां भूपतीनां भृगूदयः ॥ ११।१४ ॥  
विशां बुधोदयः श्रेष्ठः शूद्रे चैवं विधीयते ।  
त्रिषडेकादशस्थाने पापास्तु निशि शोभनाः ॥ ११।१५ ॥  
व्ययं हित्वा शुभाः सर्वे सर्वत्र शुभदा मताः ।  
चतुरश्रे शुभाः पापा वर्जनीया विशेषतः ॥ ११।१६ ॥  
उभयस्थं हिमांशु च षट्सप्तमगतं शुभम् ।  
वर्जयेद्देशिको धीमान् पञ्चगोचरसंस्थितः ॥ ११।१७ ॥  
कण्टकं ब्रह्मदण्डं च स्थूणमुक्तं ग्रहेण च ।  
युक्तं च काङ्क्षितञ्चोडुं सन्त्यजेद्देशिकोत्तमः ॥ ११।१८ ॥  
वेधितर्क्षं व्यतीपातं वज्रं शूलं तथैव च ।  
विष्कम्भं परिघं चैव गण्डं वैधृतिहर्षणे ॥ ११।१९ ॥  
तथाऽतिगण्डमन्दर्क्षं षडशीतिमुखं तथा ।  
मासशून्यं ग्रहैर्भिन्नं दग्धवारं तथैव च ॥ ११।२० ॥  
ग्रहदोषसमाविष्टज्वालानक्षत्रकादि यत् ।  
तिथिनक्षत्रमासाब्दायनान्तं च वर्जयेत् ॥ ११।२१ ॥  
अधिमासं त्यजेद्धीमान् देशिकस्तु विशेषतः ।  
यजमानानुकूलर्क्षे स्वल्पदोषे गुणाधिके ॥ ११।२२ ॥  
पूर्वाह्णे वाथ मध्याह्ने लग्ने ग्रहवलान्विते ।  
कारयेद्वास्तुकर्मैतत्सर्वसम्पत्समृद्धये ॥ ११।२३ ॥  
    
॥ इति कामिकाख्ये महातन्त्रे कालविधिः नवमः पटलः ॥  
    
    
    
    
