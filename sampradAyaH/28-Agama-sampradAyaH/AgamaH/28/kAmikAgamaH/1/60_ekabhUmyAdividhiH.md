+++
title = "६० एकभूम्यादिविधिः"

+++
    
लक्षणं चैकभूम्यादेर्विशेषेण निगद्यते ।  
हर्म्यतारत्रिभागैकभूतांशेषु गुणांशकम् ॥ ६२।१ ॥  
धातुभागे युगांशं तु बाणांशं नवभागके ।  
रुद्रांशे रसभागं तु विश्वांशे सप्तभागकम् ॥ ६२।२ ॥  
तिथ्यंशे वसुभागं तु सप्तादशनवांशकम् ।  
विस्तारार्धं तु तत्सर्वं नालीगृहमिति स्मृतम् ॥ ६२।३ ॥  
एकद्वित्रिचतुष्पञ्चषडंशस्त्वेकभूमिकम् ।  
त्रिचतुष्पञ्चमात्रं तु पादविष्कम्भ इष्यते ॥ ६२।४ ॥  
एकभागमधिष्ठानं पाददैर्घ्यं द्विभागतः ।  
प्रस्तरश्चैकभागः स्यात्कण्ठस्त्वेकेन कीर्तितः ॥ ६२।५ ॥  
शिखरस्य द्विभागेन स्थूपिरेकेन कीर्तितः ।  
वृत्तकण्ठशिरोयुक्तं विजयं नामतो भवेत् ॥ ६२।६ ॥  
कर्णकूटयुतं तत्तु श्रीभोगमिति कीर्तितम् ।  
मध्ये भद्रयुतं चेत् तु श्रीविशालं प्रकीर्तितम् ॥ ६२।७ ॥  
वस्वश्रशिखरग्रीवं स्वस्तिबन्धनमिष्यते ।  
वेदाश्रशिखरग्रीवं श्रीकरं स्याद्द्विजोत्तमाः ॥ ६२।८ ॥  
द्व्यश्रवृत्तशिरोग्रीवं हस्तिपृष्ठमिति स्मृतम् ।  
षडश्रशिखरग्रीवं स्कन्दकान्तमिति स्मृतम् ।  
मध्ये भद्रयुतं कर्णकूटयुक्तं तु मस्तके ॥ ६२।९ ॥  
कोष्ठकं भद्रनास्यङ्गं वृत्तं वा गलमस्तकम् ।  
केसरं नामतः प्रोक्तं युगाश्रं वा गलं शिरः ॥ ६२।१० ॥  
पञ्चसप्तर्तुभागे तु त्रिद्व्यंशे मध्यभद्रकम् ।  
एकभौममिदं प्रोक्तं द्वितलं तु विधीयते ॥ ६२।११ ॥  
तारे सप्त त्रिभागे तु सौष्ठिकं विस्तरं स्मृतम् ।  
द्विभागं कोष्ठकायामं शेषं हारं सपञ्जरम् ॥ ६२।१२ ॥  
विमानोच्चं तु विभजेदष्टाविंशतिसङ्ख्यया ।  
अधिष्ठानं त्रिभागः स्यात्पादः षड्भाग ईरितः ॥ ६२।१३ ॥  
त्रिभागः प्रस्तरः पञ्चभागः स्यादूर्ध्वभागतः ।  
द्विभागः प्रस्तरः कर्णस्त्रिभागः परिकीर्तितः ॥ ६२।१४ ॥  
सार्धवेदैः शिरस्थूपिरध्यर्धेन विनिर्मितः ।  
चतुरश्रमधिष्ठानं तद्वत्कन्धरमस्तकम् ॥ ६२।१५ ॥  
चतुष्कूटसमायुक्तं चतुष्कोष्ठसमन्वितम् ।  
क्षुद्रनीडमुपर्यष्टौ नाम्नैतत्स्वस्तिकं भवेत् ॥ ६२।१६ ॥  
तदेव सौष्ठिकं निम्नमुन्नतं कोष्ठकं यदि ।  
अन्तरप्रस्तरोपेतमेतद्विपुलसुन्दरम् ॥ ६२।१७ ॥  
अंशमंशत्रयं सत्रिपादांशं साङ्घ्रिभागिकम् ।  
भागत्रयवितस्त्यङ्घ्रिप्रस्तरं ग्रीवमस्तकम् ॥ ६२।१८ ॥  
    
(पृ० १५८)   
    
पादोदये दशांशे तु द्वितलादिविमानके ।  
अन्तरप्रस्तरोपेतं कूटशालान्तमीरितम् ॥ ६२।१९ ॥  
तदेव कोष्ठकं निम्नमुन्नतं सौष्ठिकं यदि ।  
अन्तरप्रस्तरोपेतमेतत्कैलासमुच्यते ॥ ६२।२० ॥  
तदेव वर्तुलं वेदिकन्धरं शिखरं घटम् ।  
वसुकूटं चतुः शालोपेतं पञ्जरभूषितम् ॥ ६२।२१ ॥  
कोष्ठकं निर्गमं मध्ये द्वित्रिदण्डेन सौष्ठिकम् ।  
समग्रीवशिरोयुक्तं कूटकोष्ठकसंयुतम् ॥ ६२।२२ ॥  
नानाधिष्ठानसंयुक्तं नाम्नैतत्पर्वतो भवेत् ।  
तदेव शिखरं दिक्षु चार्धकोष्ठकसंयुतम् ॥ ६२।२३ ॥  
चतुरश्रशिरोयुक्तं चतुष्कूटसमन्वितम् ।  
नानाधिष्ठानसंयुक्तं नाम्नैतत्स्वस्तिकं भवेत् ॥ ६२।२४ ॥  
तदेव सौष्ठिकं कोष्ठमन्तरप्रस्तरान्वितम् ।  
हारपञ्जरसंयुक्तं नाम्ना कल्याणमिष्यते ॥ ६२।२५ ॥  
तदेव शिखरं चार्धकोष्ठकं रहितं यदि ।  
चतुर्णासिसमायुक्तमेतत्पाञ्चालमिष्यते ॥ ६२।२६ ॥  
तदेवाष्टाश्रकं वेदिकन्धरं शिखरं घटम् ।  
शिखराष्टमहानासियुक्तं स्याद्विष्णुकान्तकम् ॥ ६२।२७ ॥  
तदेव कूटशालानामन्तरप्रस्तरं विना ।  
तच्चतुर्भागमानेन चायतं चतुरश्रकम् ॥ ६२।२८ ॥  
आयतं च तथा वेदिकन्धरं शिखरं भवेत् ।  
स्थूपित्रयसमायुक्तं तन्नाम्नैतत्सुमङ्गलम् ॥ ६२।२९ ॥  
तदेवायतवृत्तं चेद्वेदिकाकन्धरं शिरः ।  
सर्वावयवसंयुक्तमेतद्गान्धारमिष्यते ॥ ६२।३० ॥  
तारादर्धाधिकायामसंयुक्तं चतुरश्रकम् ।  
द्व्यश्रवृत्तशिरोयुक्तं नेत्रशालामुखान्वितम् ॥ ६२।३१ ॥  
हस्तिपृष्ठमिदं द्व्यश्रं वृत्तं वापि मसूरकम् ।  
चतुरश्रमधिष्ठानं वृत्तं स्याद्गर्भगेहकम् ॥ ६२।३२ ॥  
सर्वालङ्कारसंयुक्तं नाम्नैतत्स्यान्मनोहरम् ।  
तदेव जन्माद्याकुम्भाद्वृत्तं चेत्तु बहिर्बहिः ॥ ६२।३३ ॥  
शेषं पूर्ववदुद्दिष्टं प्रोक्तमीश्वरकान्तकम् ।  
द्विभूमिरेवमाख्याता त्रिभूमिरधुनोच्यते ॥ ६२।३४ ॥  
प्रासादस्य तु विस्तारे सप्ताष्टांशैर्विभाजिते ।  
भागेन कूटविस्तारं कोष्ठाद्द्वित्रिगुणायतम् ॥ ६२।३५ ॥  
लम्बपञ्जरमर्धांशं हारभागं तु तत्समम् ।  
ऊर्ध्वक्ष्मतारे षड्भागे भागः कूटस्य विस्तरः ॥ ६२।३६ ॥  
कोष्ठकं द्विगुणायामं हारं भागेन कल्पयेत् ।  
ऊर्ध्वभूमेर्द्विभागेन मध्यभद्रं विधीयते ॥ ६२।३७ ॥  
दण्डः सार्धद्विदण्डो वा हर्म्यनिर्गम इष्यते ।  
विमानोच्चं तु विभजेच्चतुर्विशतिसङ्ख्यया ॥ ६२।३८ ॥  
धरातलं द्विभागेन चतुर्भिःपाद ईरितः ।  
द्विभागः प्रस्तरः पादः सत्रिपादगुणांशकैः ॥ ६२।३९ ॥  
प्रस्तरः सार्धभागः स्याद्भागः सार्धत्रिभागकः ।  
सपादभागो मञ्चः स्यात्सार्धकं कण्ठमीरितम् ॥ ६२।४० ॥  
शिखरं सार्धबन्धं स्यादेकेन स्थूपिका भवेत् ।  
कूटं कोष्ठं च नीडं च वसुसङ्ख्यासमीरितम् ॥ ६२।४१ ॥  
जन्मादिस्थूपिकान्तं तु वेदाश्रकमिति स्मृतम् ।  
द्वितीये च तृतीये च चक्रनीडास्तु षोडश ॥ ६२।४२ ॥  
यथाशोभं तथा नास्यः सर्वत्र परिकीर्तिताः ।  
शिखरे तु महानास्यश्चतस्रः परिकीर्तिताः ॥ ६२।४३ ॥  
कोष्ठकं चोन्नतं कूटं निम्नमन्तरपञ्चकम् ।  
विमानाकृतिकं नाम्ना सर्वालङ्कारसंयुतम् ॥ ६२।४४ ॥  
चतुर्भागाधिकायामं विस्तारं परिकल्पयेत् ।  
विस्तारे वसुभागाः स्युरायामे द्वादशांशकम् ॥ ६२।४५ ॥  
तद्विस्तारोर्ध्वमानेन वर्तुलं वर्तनीयकम् ।  
मसूरकाच्छिरोऽन्तं तु द्व्यंशवृत्तं तु कारयेत् ॥ ६२।४६ ॥  
    
(पृ० १५९)   
    
अथवा शिखरं खण्डं द्व्यश्रवृत्तं नयेद्द्विजाः ।  
तदधश्चतुरश्रं स्यान्मूलतो द्व्यश्रवृत्तके ॥ ६२।४७ ॥  
अग्रात् पार्श्वद्वयोः पृष्ठे कुर्याद्वृत्तद्वयांशकम् ।  
कूटकोष्ठकनीडानां विस्तारो भाग इष्यते ॥ ६२।४८ ॥  
कोष्ठकं द्विगुणायामं हारा भागेन कीर्तिताः ।  
शिखरे तु महानास्यश्चतस्रः परिकीर्तिताः ॥ ६२।४९ ॥  
कोष्ठतश्चोन्नतं कूटं निम्नमन्तरमञ्चकम् ।  
स्वस्तिकं तत्त्रिभौमं स्याच्छिवप्रीतिकरं भवेत् ॥ ६२।५० ॥  
तारे सप्तनवांशे तु भागः सौष्ठिकविस्तरः ।  
शालायामस्तथा द्व्यंशो हारं भागेन कल्पयेत् ॥ ६२।५१ ॥  
अष्टकूटं तु तत्कोष्ठं द्वादशैव विधीयते ।  
अष्टनीडानि नाड्यः स्युर्नीडं शोभावशेन तु ॥ ६२।५२ ॥  
अष्टाश्रमस्तकं वेदिकन्धरं चाष्टनासिकम् ।  
विमलाकृतिकं नाम्ना सर्वालङ्कारसंयुतम् ॥ ६२।५३ ॥  
चतुर्भागाधिकायामं विस्तारात्परिकल्पयेत् ।  
विस्तारे वसुभागाः स्युरायामे द्वादशांशकः ॥ ६२।५४ ॥  
तद्विस्तारार्धमानेन वर्तुलं वर्तनीयकम् ।  
मसूरकाच्छिरोऽन्तं तु द्व्यश्रं वृत्तं तु कारयेत् ॥ ६२।५५ ॥  
अथवा शिखरं कण्ठं द्व्यश्रवृत्तं नयेद्द्विजाः ।  
तदधश्चतुरश्रं स्यान्मूलतो द्व्यश्रवृत्तके ॥ ६२।५६ ॥  
अग्रात्पार्श्वद्वयोः पृष्ठे कुर्यादर्कद्वयांशकम् ।  
कूटकोष्ठकनीडांशविस्तारो भाग इष्यते ॥ ६२।५७ ॥  
कोष्ठकं द्विगुणायामं हारं भागेन कीर्तितम् ।  
षड्भागाः स्युस्तदूर्ध्वे तु पृष्ठतस्तस्य पार्श्वयोः ॥ ६२।५८ ॥  
कृत्वार्कद्विगुणांशं तु कूटकोष्ठादि पूर्ववत् ।  
ऊर्ध्वभौमं चतुर्भागं यथायुक्तिवशान्नयेत् ॥ ६२।५९ ॥  
मस्तके पुरतो नेत्रं शालावक्त्रसमन्वितम् ।  
गर्भकूटोपसंयुक्तं क्षुद्रनासीविभूषितम् ॥ ६२।६० ॥  
कूटकोष्ठयुतं वाथ तद्विहीनं तु वा नयेत् ।  
शिखरे दभ्रनास्यः स्युस्तिस्रः पादसमन्विताः ॥ ६२।६१ ॥  
अष्टकूटं तु तत्कोष्ठं नीडं द्वादश एव हि ।  
हरायां क्षुद्रनीडं स्यादर्कद्विगुणसङ्ख्यया ॥ ६२।६२ ॥  
एकादिरविभूम्यन्तं वर्तनायुक्तमेव वा ।  
हस्तिपृष्ठमिदं नाम्ना सर्वालङ्कारसंयुतम् ।  
विस्तारास्त्वष्टभागाः स्युरायामो दशभागिकः ॥ ६२।६३ ॥  
कूटं कोष्ठं च नीडं च भागेन परिकल्पयेत् ।  
हारभागं तु भागेन षडंशञ्चोर्ध्वभूमिके ॥ ६२।६४ ॥  
तदूर्ध्वे तु चतुर्भाग आयामोऽष्टाम्श आधिकः ।  
सायतं द्व्यश्रवृत्तं स्याद्वेदिकागलमस्तकम् ॥ ६२।६५ ॥  
कूटकोष्ठादिसर्वाङ्गं पूर्ववत्परिकल्पयेत् ।  
एतद्धस्त्यादिकं सौधं गजपृष्ठं पुरातनम् ॥ ६२।६६ ॥  
नवधा भाजिते तारे गर्भगेहं त्रिभागतः ।  
भागतो गृहपिण्डी स्यात्कन्धरं वांशतो भवेत् ॥ ६२।६७ ॥  
अंशेनान्धारिका ज्ञेया सौष्ठिकं चांशतो भवेत् ।  
त्रिभागः कोष्ठकायामः सार्धतो नीडविस्तरः ॥ ६२।६८ ॥  
कोष्ठमध्ये त्रिदण्डेन नाडीनिर्गमनान्वितः ।  
ऊर्ध्वक्ष्मेऽपि षडंशांशं कूटं तद्द्विगुणायतम् ॥ ६२।६९ ॥  
कोष्ठभागगतो हारः पञ्जरैरञ्जितो भवेत् ।  
ऊर्ध्वभूमौ त्रिभागेन मध्ये दण्डेन निर्गतः ॥ ६२।७० ॥  
आदौ तलं चतुष्कर्णे कूटं वेदाश्रमस्तके ।  
अष्टाश्र ऊर्ध्वभूमौ तु सौष्ठिकानां तु मस्तकम् ॥ ६२।७१ ॥  
चतुरश्रमधिष्ठानं वस्वश्रगलमस्तकम् ।  
अष्टकूटं तथा कोष्ठं नीडकं च तथा भवेत् ॥ ६२।७२ ॥  
क्षुद्रनीडं तथाप्यष्टौ चाष्टौस्युर्गलनासिकाः ।  
भद्रकोष्ठमिदं नाम्ना सर्वालङ्कारसंयुतम् ॥ ६२।७३ ॥  
तदेव वर्तुलं कर्णकूटमूर्ध्वोर्ध्वभूमिके ।  
मस्तकं तस्य वृत्तं स्याच्चतुर्णासिसमन्वितम् ॥ ६२।७४ ॥  
    
(पृ० १६०)  
    
वृत्तकूटमिदं नाम्ना सर्वावयवसंयुतम् ।  
तदेवाष्टांशदैर्घ्येण सायतं चतुरश्रकम् ॥ ६२।७५ ॥  
कर्णकूटं च वेदाश्रं सायतं वृत्तमस्तकम् ।  
कोष्ठभद्रविहीनं वा शेषं पूर्ववदाचरेत् ॥ ६२।७६ ॥  
स्थूपित्रयसमायुक्तं नाम्नैतत्स्यात्सुमङ्गलम् ।  
पञ्चादशकरं व्यासं दशभागेन योजयेम् ॥ ६२।७७ ॥  
गर्भगेहं चतुर्भागं गान्धार्यंशेन कीर्तिता ।  
अलीन्द्रमंशमंशेन खण्डहर्म्यं बहिष्क्रमात् ॥ ६२।७८ ॥  
कर्णमध्येऽन्तरं कुर्यात्कूटकोष्ठकपञ्जरान् ।  
भागेन कोष्ठकायामं द्विगुणं सम्मतं बुधाः ॥ ६२।७९ ॥  
ऊर्ध्वभूमौ रसांशे तु भागः सौष्ठिकविस्तरः ।  
कोष्ठकं द्विगुणायामं हारं भागेन योजयेत् ॥ ६२।८० ॥  
तदूर्ध्वे च चतुर्भागे भागो मध्येन निर्गमः ।  
दण्डेनाध्यर्धदण्डेन द्विदण्डेनाथवा भवेत् ॥ ६२।८१ ॥  
चतुरश्रमधिष्ठानं तद्वत्कन्धरमस्तकम् ।  
वसुकूटं तथा नीडं कोष्ठकं च तथैव हि ॥ ६२।८२ ॥  
ऊर्ध्वेऽष्टौ लम्बनीडाः स्युर्जलस्थलसमन्वितम् ।  
नासिकाद्यङ्गसंयुक्तं सर्वावयवसंयुतम् ॥ ६२।८३ ॥  
उन्नतौ कूटकोष्ठौ चेदन्तरप्रस्तरान्वितौ ।  
एवं गान्धारमत्रोक्तम् अष्टाश्रं वा गलं शिरः ॥ ६२।८४ ॥  
तदेव वर्तुलं वेदिकन्धरं शिखरं यदि ।  
शेषं पूर्ववदुद्दिष्टं नाम्ना श्रीभोगमिष्यते ॥ ६२।८५ ॥  
वृत्तं वृत्तायतं द्व्यश्रं वृत्तमष्टषडश्रकम् ।  
वृत्तं वृत्तायतं द्व्यश्रं वृत्तमष्टषडश्रकम् ॥ ६२।८६ ॥  
कूटकोष्ठकनीडैश्च मण्डितं हर्म्यखण्डके ।  
ऋजुभागविशालात्तु द्व्यश्रवृत्तेऽथ वर्तुले ॥ ६२।८७ ॥  
भागः कश्चिद्भवेन्न्यूनो भागः सर्वसमस्तु वा ।  
अष्टांशेन दशांशेन चोर्ध्वांशस्योदयांशकान् ॥ ६२।८८ ॥  
यथाशोभम्बलव्याप्तिस्तथा युञ्जीत बुद्धिमान् ।  
वक्ष्येऽथ मुनयः श्रेष्ठाश्चतुर्भौमनिकेतनम् ॥ ६२।८९ ॥  
त्रिचतुष्पञ्चहस्तादिर्द्विद्व्यङ्गुलविवर्धनात् ।  
एकविंशतिहस्तान्तो व्यासतुङ्गस्तु पूर्ववत् ॥ ६२।९० ॥  
त्रयोदशकरव्यासमष्टधा विभजेत्ततः ।  
एकांशः कूटविस्तारः शालायामो द्विभागतः ॥ ६२।९१ ॥  
भागः पञ्जरविस्तारो भवेदूर्ध्वमथोऽष्टधा ।  
प्राग्वदेव सभाशालापञ्जराणां तु कल्पनम् ॥ ६२।९२ ॥  
ऊर्ध्वे षडंशभागेन कूटविस्तार ईरितः ।  
द्विभागः कोष्ठकायामो नीडं भागोर्ध्वमिष्यते ॥ ६२।९३ ॥  
ऊर्ध्वे गुणांशभागेन भद्रो दण्डेन मध्यमे ।  
उच्चं यद्विभजेद्धाम्नो नवत्रिंशतिसङ्ख्यया ॥ ६२।९४ ॥  
सार्धन्द्व्यंशमधिष्ठानं पञ्चांशः पाददैर्घ्यतः ।  
तस्यार्धप्रस्तरोत्सेधः सत्रिपादयुगांशकैः ॥ ६२।९५ ॥  
ऊर्ध्वभूम्यङ्घ्रिकोत्सेधः सपादद्व्यंशमंशकम् ।  
जङ्घा च द्विगुणं चोर्ध्वे द्व्यंशेन प्रस्तरोदयः ॥ ६२।९६ ॥  
भागाधिकचतुर्भाग उपरिष्टात्स्वतुङ्गता ।  
स्यात् सत्रिपादभागेन प्रस्तरो वेदिकांशतः ॥ ६२।९७ ॥  
गलोच्चमश्विनीभागं सार्धवेदैः शिरो भवेत् ।  
शेषभागैः शिखामानं हर्म्यान्तं चतुरश्रकम् ॥ ६२।९८ ॥  
रविसङ्ख्या भवेत्सौष्ठिकोष्ठं तद्वत्सपञ्जरम् ।  
शिखरे वेदनासाः स्युरल्पनास्यस्तथैव च ॥ ६२।९९ ॥  
सर्वालङ्कारसंयुक्तमेतद्धर्म्यं सुभद्रकम् ।  
तदेव कूटकोष्ठादि मध्येमध्ये द्विजोत्तमाः ॥ ६२।१०० ॥  
मस्तकं मण्डलाभं स्याद्वृत्ताभं स्यात्तथा शिरः ।  
विस्तारार्धप्रमाणेन गर्भगेहसमन्वितम् ॥ ६२।१०१ ॥  
शेषं द्व्यंशावृता पिण्डी तद्वदन्धारहारकौ ।  
नानामसूरकाद्यङ्गं नाम्नेदं श्रीविशालकम् ॥ ६२।१०२ ॥  
    
(पृ० १६१)   
    
पञ्चादशकरव्यासे नवधा भाजिते सति ।  
गर्भगेहं त्रिभिर्भागैर्गृहपिण्डस्तदंशतः ॥ ६२।१०३ ॥  
अलिन्दं परित्ॐऽशेन खण्डहर्म्यमथांशतः ।  
कूटकोष्ठकनीडानां भागेनैकेन विस्तरः ॥ ६२।१०४ ॥  
विस्तारत्रिगुणायामः स्वव्याससमनिर्गमः ।  
शालामध्ये महानासी भागमध्यविनिर्गमः ॥ ६२।१०५ ॥  
भद्रकोष्ठकनीडानामन्तरार्धेन भारकम् ।  
तदूर्ध्वे वसुभागे तु भागमट्टस्य विस्तरम् ॥ ६२।१०६ ॥  
कोष्ठकस्य तु विस्तारस्तथैव परिकीर्तितः ।  
आयामस्तु द्विभागेन तन्मध्ये नीडमंशतः ॥ ६२।१०७ ॥  
तदूर्ध्वे रसभागे तु कूटमंशेन कोष्ठकम् ।  
विस्तारद्विगुणायामस्तन्मध्येऽर्धेन पञ्जरम् ॥ ६२।१०८ ॥  
ऊर्ध्वभूमिश्चतुर्भागो मध्ये दण्डेन निर्गतः ।  
अष्टाश्रं कर्णकूटं स्यात्कोष्ठकं कर्करीकृतम् ॥ ६२।१०९ ॥  
महाशिखरमष्टाश्रमष्टनास्या विभूषितम् ।  
कूटकोष्ठकनीडानां सङ्ख्या पूर्ववदीरिता ॥ ६२।११० ॥  
अस्याप्युत्सेधभागं तु पूर्ववत्परिकल्पयेत् ।  
भद्रकोष्ठमिदं नाम्ना वेदभौमं दिवौकसाम् ॥ ६२।१११ ॥  
सप्तादशकरव्यासं दशभागैर्विभाजयेत् ।  
नालिभेदं चतुर्भागं भागेनान्धारिकां नयेत् ॥ ६२।११२ ॥  
परितोऽलिन्द्रमंशेन परितः खण्डहर्म्यकम् ।  
कूटकोष्ठकनीडञ्च भागेन परिकल्पयेत् ॥ ६२।११३ ॥  
शालायामो द्विभागः स्याद्धारः शेषेण कीर्तिता ।  
जलं विहाय चोर्ध्वे च वसुभागैर्विभाजिते ॥ ६२।११४ ॥  
भागेन सौष्ठि भागाभ्यां शाला भागेन पञ्जरम् ।  
तदूर्ध्वे रसभागे तु भागः सौष्ठिकविस्तरः ॥ ६२।११५ ॥  
द्विगुणः कोष्ठकायामो हारायां क्षुद्रपञ्जरम् ।  
तदूर्ध्वं तु त्रिभागे तु मध्याद्दण्डेन निर्गमः ॥ ६२।११६ ॥  
चतुरश्रमधिष्ठानमष्टाश्रं मस्तकं गलम् ।  
रविकोष्ठं तथा शालापञ्जराणामथाष्टकम् ॥ ६२।११७ ॥  
लम्बपञ्जरमष्टौ हि क्षुद्रनीडं द्विरष्टकम् ।  
गलनासाष्टसंयुक्तं कोष्ठकं किञ्चिदुन्नतम् ॥ ६२।११८ ॥  
नानामसूरकस्तम्भवेदिजालादिमण्डितम् ।  
सोपपीठमधिष्ठानं केवलं वा मसूरकम् ॥ ६२।११९ ॥  
स्वस्तिकाकारसंयुक्तं नासिकाभिश्च संयुतम् ।  
पूर्ववत्तुङ्गभागं स्यादेतन्नाम्ना जलावहम् ॥ ६२।१२० ॥  
नवपङ्क्तिकरव्यासे दशभागविभाजिते ।  
गर्भवासश्चतुर्भागो भागेन गृहपिण्डिका ॥ ६२।१२१ ॥  
कन्धरं परित्ॐऽशेन परितः खण्डहर्म्यकम् ।  
कूटकोष्ठकनीडानां विस्तारो भाग एव हि ॥ ६२।१२२ ॥  
द्व्यंशेन कोष्ठकायामो हारा भागेन सम्मतम् ।  
कूटकोष्ठं च नीडं चावान्तरप्रस्तरान्वितम् ॥ ६२।१२३ ॥  
जलस्थलं विहायोर्ध्वे चाष्टांशं सौष्ठिकं भवेत् ।  
तथा द्विगुणशाला स्यात्तयोर्मध्ये तु पञ्जरम् ॥ ६२।१२४ ॥  
तदूर्ध्वे रसभागे तु कूण्टकोष्ठादि पूर्ववत् ।  
विजयस्य तथा प्रोक्तं शेषमूर्ध्वे तु योजयेत् ॥ ६२।१२५ ॥  
कूटकोष्ठादि सर्वाङ्गं पूर्ववत्सङ्ख्यया विदुः ।  
महानीडं द्विरष्ट स्युर्नाम्नैतद्भद्रकूटकम् ॥ ६२।१२६ ॥  
तदेवान्यदलङ्कारं कोष्ठमध्ये तु भद्रकम् ।  
प्रतिग्रीवशिरोयुक्तमेतन्नाम्ना मनोहरम् ॥ ६२।१२७ ॥ ६२।  
तदेवान्यदलङ्कारं वेदाश्रं कन्धरं शिरः ।  
नाम्नावन्तिकमित्युक्तं शम्भोर्मन्दिरमुत्तमम् ॥ ६२।१२८ ॥  
त्रिसप्तहस्तविस्तारे दशभागविभाजिते ।  
वेदांशो गर्भगेहं स्यादंशेन गृहपिण्डिका ॥ ६२।१२९ ॥  
अन्धारांशेन भागेन मङ्गलाङ्गं प्रकल्पयेत् ।  
कूटकोष्ठकनीडम् च पूर्ववत्परिकल्पयेत् ॥ ६२।१३० ॥  
    
(पृ० १६२)   
    
मण्डितं वेदिकाशालतोरणप्रमुखैरपि ।  
जलस्थलं विहायोर्ध्वे वसुभागैर्विभाजिते ॥ ६२।१३१ ॥  
शालासौष्ठिकनीडाद्यं पूर्ववत्परिकल्पयेत् ।  
ऊर्ध्वभूमिः षडंशा स्याद्भागः सौष्ठिकविस्तरः ॥ ६२।१३२ ॥  
शालायामो द्विभागेन नीडतारोर्ध्वभागतः ।  
ऊर्ध्वभूमिद्विभागेन मध्यभद्रो विधीयते ॥ ६२।१३३ ॥  
दण्डेन निर्गमस्तस्य सार्धदण्डद्वयेन तु ।  
ग्रीवानाडी विशाला स्याद्वृत्तवेदिसमन्वितम् ॥ ६२।१३४ ॥  
वृत्ताभशिखरग्रीवमहानासीचतुष्टयम् ॥  
अल्पाष्टनालिकोपेतमस्य मूलतले द्विजाः ॥ ६२।१३५ ॥  
समं चोत्तुङ्गशिखरं कूटकोष्ठकनीडकम् ।  
उत्तङ्गशालाद्वितलं मूले त्वधिककूटकम् ॥ ६२।१३६ ॥  
चतुरश्राष्टवृत्ताभाः कर्णकूटास्तु मूलतः ।  
नानामसूरकस्तम्भवेदिकाजालतोरणम् ॥ ६२।१३७ ॥  
नानासुखावहं प्रोक्तं देवानामास्पदं मतम् ।  
पञ्चभौममहं वक्ष्ये श्रूयतां मुनिपुङ्गवाः ॥ ६२।१३८ ॥  
तुङ्गे षष्ठाष्टभागे तु सत्रिभागं द्विभागिकः ।  
मसूरकोच्चमाख्यातं पादः सार्धशरैर्भवेत् ॥ ६२।१३९ ॥  
सार्धद्विभागैर्बिम्बः स्यात्साङ्घ्रिभूतैश्च पादकः ।  
भागद्वयेन सार्धेन प्रस्तरः परिकीर्तितः ॥ ६२।१४० ॥  
पञ्चभागेन पादः स्यान्मञ्चस्याङ्घ्रिर्द्विपादभाक् ।  
त्रिपादवेदैस्तलिपो द्विभागः प्रस्तरो भवेत् ॥ ६२।१४१ ॥  
सार्धवेदैः पुनः पादः सत्रिपादांशकेन च ।  
प्रस्तरोदय इष्टः स्याद्वितर्दिश्चैकभागतः ॥ ६२।१४२ ॥  
द्विभागः कन्धरः प्रोक्तः साङ्घ्रिवेदैः शिरो भवेत् ।  
विभागः कुम्भ इत्युक्तो भागाश्चैवं प्रकीर्तिताः ॥ ६२।१४३ ॥  
रसादिरुद्रभागेन पञ्चभौमं प्रकल्पयेत् ।  
षट्तलाद्यं क्रमाद्वक्ष्ये पञ्चभूम्यंशकैः सह ॥ ६२।१४४ ॥  
पञ्चभौमस्य धाम्नः स्यान्मूलधामोर्ध्वतः क्रमात् ।  
प्रस्तरस्तदधिष्ठानं मानेनैव प्रकीर्तितम् ॥ ६२।१४५ ॥  
रसभागेन पादः स्यादधिष्ठानत्रिभागतः ।  
षड्भौममेवमाख्यातं प्रायो विस्तारभागयुक् ॥ ६२।१४६ ॥  
तदधः सार्धसप्तांशैः सपादगुणभागकैः ।  
स्तम्भं मसूरकं कुर्यात्तारे रुद्रार्कभाजिते ॥ ६२।१४७ ॥  
सप्तभौममिदं ख्यातं विमानं सार्वदेशिकम् ।  
तदधो मुनिमिः सार्धं गुणांशैः पादकुट्टिमौ ॥ ६२।१४८ ॥  
धर्मरुद्रार्कभागैस्तु त्रयोदशविभागकैः ।  
अष्टभौममिदं प्रोक्तमेवं प्राज्ञैर्मुनीश्वराः ॥ ६२।१४९ ॥  
तदधः सार्धसप्तांशैः सत्रिभागाग्निभागिके ।  
स्तम्भं च तलिपं कुर्यात्तारेऽंशाः प्रागुदीरिताः ॥ ६२।१५० ॥  
एवं नवतलं प्रोक्तं दशभौममिहोच्यते ।  
तदधोऽष्टयुगांशैस्तु पादोऽधिष्ठानमिष्यते ॥ ६२।१५१ ॥  
तारे पूर्वोक्तभागाः स्युर्मनुभागं तु वा मतम् ।  
तदधः सार्धवस्वंशैः सपादयुगभागिके ॥ ६२।१५२ ॥  
पादं मसूरकं कुर्याद्भागानष्टादशान्तकान् ।  
पूर्वोक्तं कल्पयेदेवमेकादशतलं मतम् ॥ ६२।१५३ ॥  
तदधो गृहनन्दांशैः पादांशतलकं भवेत् ।  
तारे षोडशभागादि यावदर्कद्वयांशकम् ॥ ६२।१५४ ॥  
सङ्कल्प्य तत्र कूटादीन् योजयेद्देशिकोत्तमः ।  
द्वित्रिवेदेषु षड्भागैः प्रागुक्तांशैस्तु वा गृहम् ॥ ६२।१५५ ॥  
गृहपिण्ड्यलिन्द्रतारांश्च गर्भभागाद्बहिर्नयेत् ।  
प्रासादस्य तु विस्तारं कृत्वा षोडशभागिकम् ॥ ६२।१५६ ॥  
वेदभागैर्गृहं प्रोक्तं पिण्डीभागेन निर्मितम् ।  
पञ्चालिन्द्रं च षट्कुड्यं प्रत्येकं चार्धभागतः ॥ ६२।१५७ ॥  
अथवायामविस्तारे चतुर्विंशतिभाजिते ।  
गर्भगेहो द्विभागेन गृहपिण्डस्तु भागतः ॥ ६२।१५८ ॥  
    
(पृ० १६३)   
    
पञ्चालिन्द्रं तथा कुड्यं योजयेद्भागतो बहिः ।  
कूटकोष्ठादिसर्वाङ्गं पूर्ववत्परिकल्पयेत् ॥ ६२।१५९ ॥  
प्रासादस्य तु विस्तारं कृत्वा त्रिनवभागिकम् ।  
पञ्चभिर्गर्भगेहं स्याच्छेषं पूर्ववदीरितम् ॥ ६२।१६० ॥  
अन्येष्वपि च भागेषु समूह्यैवं प्रकल्पयेत् ।  
एवं द्वादशभौमं स्यात्तदूर्ध्वमधुनोच्यते ॥ ६२।१६१ ॥  
पूर्वमानादधिष्ठाने पादमानमथार्धकम् ।  
स्तम्भमाने तु युक्त्यैव योजयेदधिकं गुरुः ॥ ६२।१६२ ॥  
आषोडशतलं सम्यगारभ्य द्वादशक्ष्मकम् ।  
अंशाद्विंशति भागादीनेकत्रिंशांशकावधि ॥ ६२।१६३ ॥  
कल्पयेद्यजमानेच्छावशेनैव विशेषतः ।  
भागार्धेनाथवालिन्दं शेषं कुड्येषु योजयेत् ॥ ६२।१६४ ॥  
युग्मायुग्मकरैर्वाथ कारयेदेवमेव तु ।  
युग्मांशे तु विभागे वा कूटव्यासा द्विरायता ॥ ६२।१६५ ॥  
शाला तु चतुरंशैर्वा युग्मायुग्मांशकैस्तथा ।  
तलमेकं भवेद्ग्रासं खण्डहर्म्यञ्चतुस्तले ॥ ६२।१६६ ॥  
द्विचतुःपञ्चषट्सप्तभूमौ ग्रासं भवेद्द्विजाः ।  
त्रितलं चाष्टभौमे तु नवपङ्क्तितले तथा ॥ ६२।१६७ ॥  
चतुष्पञ्चतलव्यासो रुद्रादित्यतले भवेत् ।  
षट्तलं वसुभौमे च चतुर्दशतले तथा ॥ ६२।१६८ ॥  
सप्तभौमं समाख्यातं षोडशाष्टैकभूमिकम् ।  
मूलतः कूटकोष्ठादि कर्तुं सम्यङ्महीतले ॥ ६२।१६९ ॥  
तले गृहे तु कूटादीन् यथायुक्त्या प्रयोजयेत् ।  
कूटशालादिभिर्भेदैः पूर्वमाख्या यथोदिता ॥ ६२।१७० ॥  
धामस्थैर्भेदकैर्युक्ता व्याख्या पूर्ववदीरिता ।  
    
॥ इति कामिकाख्ये महातन्त्रे एकभूम्यादिलक्षणविधिर्नाम षष्टिः   
पटलः ॥  
    
    
    
