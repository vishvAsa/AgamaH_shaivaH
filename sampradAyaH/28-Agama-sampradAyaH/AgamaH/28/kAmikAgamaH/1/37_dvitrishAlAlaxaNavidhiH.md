+++
title = "३७ द्वित्रिशालालक्षणविधिः"

+++
    
द्विशाले चतुरश्रे तु दशभागविभाजिते ।  
बहिर्भागेन वारः स्याद्द्व्यंशशालाविशालतः ॥ ३९।१ ॥  
प्राङ्मुखे वारमेकांशं मण्डपो नवभागभाक् ।  
तदावृत्यैककालिन्दं शेषं च क्रमणं भवेत् ॥ ३९।२ ॥  
मुख्यगेहं बहिर्द्वारं लाङ्गलाभं यथातथा ।  
चतुर्मुखसमायुक्तं द्विशालमिह कीर्तितम् ॥ ३९।३ ॥  
पौरमण्डलहीनं वा मण्डपेन विनापि वा ।  
अलिन्देनान्वितं वापि द्विशालं परिकल्पयेत् ॥ ३९।४ ॥  
तदेव पञ्चभागान्तमेकशालामुखायतम् ।  
द्वारं पूर्ववदुद्दिष्टं सर्वालङ्कारशोभितम् ॥ ३९।५ ॥  
मण्डपाद्बाह्यतोऽलिन्दं सायतं प्रविधीयते ।  
नेत्रत्रयसमायुक्तं स्वस्तिकं त्वभिधीयते ॥ ३९।६ ॥  
तदेव द्विमुखोपेतं दण्डवक्त्रमिति स्मृतम् ।  
सावकाशान्तरोपेतं मण्।डपेन विनापि वा ॥ ३९।७ ॥  
अलिन्देनान्वितं वापि द्विशालं परिकल्पयेत् ।  
सवारं वा विवारं वा एकानेकतलान्वितम् ॥ ३९।८ ॥  
द्विभागे त्वेकभागं वा त्रिभागे तु द्वयं तु वा ।  
चतुरंशे त्रिभागं वा द्व्यंशं पञ्चत्रिभागकम् ॥ ३९।९ ॥  
द्विभागं वैकभागं वा षड्भागे पञ्चभागकम् ।  
सप्तांशे पञ्चभागादिद्विभागान्तमथापि वा ॥ ३९।१० ॥  
नवांशे सप्तभागादिद्विभागान्तमथापि वा ।  
रुद्रभागाद्द्विभागान्तं भागान् कृत्वा त्रिभागतः ॥ ३९।११ ॥  
नवभागावसानान्तं शालाव्यासं प्रकल्पयेत् ।  
एकद्वित्रिचतुः शालासामान्यमिदमीरितम् ॥ ३९।१२ ॥  
यथा समीक्ष्य तत्रैव युक्तं कुर्यात्तु देशिकः ।  
मौलिकस्य तु विस्तारं वसुभागैर्विभाजयेत् ॥ ३९।१३ ॥  
अङ्कणं तु द्विभागः स्यात्त्रिपार्श्वेऽलिन्दमेकतः ।  
शालाव्यासो द्विभागेन प्रासादवदलङ्कृतम् ॥ ३९।१४ ॥  
षडाननसमोपेतं प्रच्छन्नमपि चाङ्कणम् ।  
एकानेकतलोपेतमधिष्ठानादिशोभितम् ॥ ३९।१५ ॥  
अङ्कणेन विहीनं वा वारहीनं तु वा नयेत् ।  
मेरुकान्तमिदं प्रोक्तं सर्वेषामपि योग्यकम् ॥ ३९।१६ ॥  
व्यासे पङ्क्त्यर्कभागे तु पार्श्वयोः पश्चिमे मतम् ।  
वारमेकांशतः कुर्याद्द्व्यंशस्तु गृहविस्तरः ॥ ३९।१७ ॥  
प्राङ्मुखो वारमेकांशं परितो मार्ग एकतः ।  
द्व्यङ्कणं वारमेकांशमर्कांशे परिकल्पयेत् ॥ ३९।१८ ॥  
पार्श्वयोर्वा परे मुख्यव्यासः स्याद्द्विललाटकम् ।  
मौलिभद्रमिदं नाम्ना शेषं पूर्ववदीरितम् ॥ ३९।१९ ॥  
सावकाशान्तरोपेतमङ्कणं स्यात् त्रिशालके ।  
सालिन्दमनलिन्दं वा त्रिशालं परिकल्पयेत् ॥ ३९।२० ॥  
शालाविरहितस्थाने कुड्यद्वारं प्रयोजयेत् ।  
    
    
॥ इति कामिकाख्ये महातन्त्रे द्वित्रिशालालक्षणविधिः सप्तत्त्रिंशत्तमः   
पटलः ॥  
    
    
    
    
