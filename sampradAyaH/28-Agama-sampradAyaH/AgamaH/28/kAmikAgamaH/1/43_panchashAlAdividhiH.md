+++
title = "४३ पञ्चशालादिविधिः"

+++
    
अथ वक्ष्ये विशेषेण पञ्चशालादिलक्षणम् ।  
पञ्चशालां प्रवक्ष्यामि यथावदनुपूर्वशः ॥ ४५।१ ॥   
रविभागं गृहं कृत्वा चतुः शालासमन्ततः ।  
द्विभागेन तथा मध्ये चाङ्कणद्वयसंयुतम् ॥ ४५।२ ॥  
प्रस्तराग्रे तथा ग्रीवविभक्तिशिखराङ्गिनि ।  
मध्यमे द्व्यंशविस्तारः षडंशायामसंयुतः ॥ ४५।३ ॥  
सर्वतोभद्रशालादि नेत्रयुक्तं समन्ततः ।  
मूलशालादिसंयुक्ता पञ्चशाला दिवौकसाम् ॥ ४५।४ ॥  
षट्शाले मध्यमे द्व्यंशमङ्कणं परिकल्पयेत् ।  
तत्पार्श्वयोस्तु शाले द्वे द्विद्विभागे विशालके ॥ ४५।५ ॥  
जात्याद्यायामसंयुक्तां षट्शालां परिकल्पयेत् ।  
सप्तशालासमाश्रं तु नवधा परिकल्पयेत् ॥ ४५।६ ॥  
एकेन मध्यशाला स्यादङ्कणं पार्श्वयोः समम् ।  
तत्पार्श्वयोस्तथा शाला पार्श्वयोरङ्कणं भवेत् ॥ ४५।७ ॥  
समन्तादेकभागेन शालानां स्याच्चतुष्टयम् ।  
एवं तु सप्तशालं स्याद्देवद्विजमहीभृताम् ॥ ४५।८ ॥  
जात्याद्यायामसंयुक्तं सप्तशालं तथा भवेत् ।  
विस्तारे पञ्चभागाः स्युरायामे रुद्रसङ्ख्यया ॥ ४५।९ ॥  
अङ्कणं गृहविस्तारं पूर्ववत्परिकल्पयेत् ।  
किन्त्वङ्कणं तु भागेन वर्धितायामसंयुतम् ॥ ४५।१० ॥  
विस्तारे सप्तभागाः स्युरायामे द्वादशांशकाः ।  
द्विभागेन समन्ताच्च मध्ये शालां प्रकल्पयेत् ॥ ४५।११ ॥  
अङ्कणं तु त्रिभागं स्याद्विस्तारे चायतावपि ।  
विस्तारे त्वष्टभागाः स्युरायामे स्युश्चतुर्दश ॥ ४५।१२ ॥  
    
(पृ० ११५)   
    
समन्तान्मध्यमे चैव शालाव्यासो द्विभागतः ।  
अङ्कणं द्वितयं कार्यं पञ्चभिः सप्तभिः पदैः ॥ ४५।१३ ॥  
षण्णेत्रमष्टनेत्रं वा दशास्यं वाथ कल्पयेत् ।  
सप्तशालमिदं प्रोक्तमष्टशालमथोच्यते ॥ ४५।१४ ॥  
विस्तारे रुद्रभागाः स्युरायामे च तथैव च ।  
समन्तादेकभागेन चतुः शालां प्रकल्पयेत् ॥ ४५।१५ ॥  
एकभागाङ्कणं कुर्यान्मध्ये शालाचतुष्टयम् ।  
अष्टनेत्रयुतं वापि षोडशास्ययुतं तु वा ॥ ४५।१६ ॥  
विशिष्टप्रस्तरार्धांशामष्टशालां प्रकल्पयेत् ।  
देवानां भूसुराणां स्यादष्टशाला द्विजोत्तमाः ॥ ४५।१७ ॥  
विस्तारे रुद्रभागाः स्युरायामे स्युस्त्रयोदश ।  
समन्तादेकभागेन चतुः शालां प्रकल्पयेत् ॥ ४५।१८ ॥  
मध्यमे पञ्चशालाः स्युरेकभागविनिर्मिताः ।  
अङ्कणानां चतुष्कं तु मध्यभागद्वयेन तु ॥ ४५।१९ ॥  
एकभागकृतं शेषं द्व्यङ्कणं परिकल्पयेत् ।  
भवन्ति विपुले सप्तदशदैर्घ्यद्वयाधिकम् ॥ ४५।२० ॥  
एकभागमिता दिक्षु चतुः शालाः प्रकीर्तिताः ।  
शालानां पञ्चकं मध्ये चतुः शालाः प्रकीर्तिताः ॥ ४५।२१ ॥  
भागद्वयमिदं तासां षडङ्गणमुदाहृतम् ।  
एकोनविंशदंशाः स्युर्विस्तारे दैर्घ्यके पुनः ॥ ४५।२२ ॥  
एकविंशतिभागाः स्युर्द्विभागेन समन्ततः ।  
मध्यमे पञ्चशालाः स्युर्भागद्वयविनिर्मिताः ॥ ४५।२३ ॥  
एकभागेन मध्ये तु अङ्कणानां तु षट्ककम् ।  
नवशालमिदं प्रोक्तं दशशालमिहोच्यते ॥ ४५।२४ ॥  
पञ्चादिनवभागान्तं विस्तारेऽशं प्रकल्पयेत् ।  
आयामे द्विगुणं कुर्यादथवायाम उच्यते ॥ ४५।२५ ॥  
अष्टदिग्भागमन्वंशं विकारांशाः क्रमेण तु ।  
अथवायामकॢप्तिस्तु पञ्चादीनां क्रमेण तु ॥ ४५।२६ ॥  
आदित्यमन्वोरेकांशादष्टादशांशाश्च विंशतिः ।  
यथायुक्ति गृहाणां च अङ्कणं तत्र कल्पयेत् ॥ ४५।२७ ॥  
दशशालमिदं प्रोक्तं सर्वेषामपि योग्यकम् ।  
विहारशाला कर्तव्या चैकशाला विशालका ॥ ४५।२८ ॥  
एकविंशद्गुणानां तु शालाव्यासेन वर्धयेत् ।  
द्विगुणाद्यायसंयुक्तं मानं विंशतिसङ्ख्यकम् ॥ ४५।२९ ॥  
कूटकोष्ठादिसंयुक्तं पुरतो भद्रसंयुतम् ।  
पुरतः पृष्ठतो वापि वारालिन्दयुतं न वा ॥ ४५।३० ॥  
नेत्रद्वयसमायुक्तमग्रनासाविभूषितम् ।  
एकद्वित्रितलोपेतं कूटकोष्ठयुतं न वा ॥ ४५।३१ ॥  
विहारशाला चैवोक्तं सर्वालङ्कारसंयुतम् ।  
बौद्धार्हतादिपाषण्डयोग्यमेतदुदीरितम् ॥ ४५।३२ ॥  
सकलक्षितिपेन्द्राणामेकादशतलं मतम् ।  
नवभूमिर्द्विजानां स्यान्नृपाणां सप्तभूर्मता ॥ ४५।३३ ॥  
षट्तलं मण्डलीकस्य पञ्चकं युवराजके ।  
वैश्यानां च चतुर्भूमिर्योधसेनेशयोरपि ॥ ४५।३४ ॥  
एकस्मादात्रितलान्तं तु शूद्राणां प्रविधीयते ।  
सामन्तप्रमुखानां तु पञ्चभूमीर्विधीयते ॥ ४५।३५ ॥  
युग्मं वायुग्मसङ्ख्यं वा सर्वभूमीन्द्रमन्दिरम् ।  
राज्ञां स्त्रीणां च देवीनां युग्मं वायुग्मसङ्ख्यकम् ॥ ४५।३६ ॥  
सदण्डिकं लुपारोहं द्विनेत्रं प्रस्तरान्वितम् ।  
मृण्मयं तु तृणाच्छाद्यमेकद्वित्रितलान्वितम् ॥ ४५।३७ ॥  
स्थूपिवर्णलुपासीनं प्रशस्तं सर्वजातिषु ।  
    
॥ इति कामिकाख्ये महातन्त्रे पञ्चशालादिविधिः त्रिचत्वारिंशत्तमः   
पटलः ॥  
    
    
    
    
