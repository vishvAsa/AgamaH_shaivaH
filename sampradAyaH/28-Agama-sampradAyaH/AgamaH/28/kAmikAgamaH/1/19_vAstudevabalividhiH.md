+++
title = "१९ वास्तुदेवबलिविधिः"

+++
    
(पृ० ७५)   
    
अथ वक्ष्ये विशेषेण वास्तुदेवबलिक्रियाम् ।  
रात्रौ कुर्याद्बलिं विद्वानह्नि ग्रामादिवास्तुषु ॥ २१।१ ॥  
रात्रौ वाथ दिवावाथ गृहदेवालयादिषु ।  
सुस्नातो नववस्त्रस्तु सोष्णीषः सोत्तरीयकः ॥ २१।२ ॥  
पञ्चाङ्गभूषणोपेतश्चन्दनाद्यनुलेपकः ।  
तादृशेन च तत्कर्त्रा युक्तः कर्मेदमाचरेत् ॥ २१।३ ॥  
ब्राह्मणान् भोजयित्वा तु पुण्याहं वाचयेत्ततः ।  
तद्देशे मण्डलं कृत्वा गोमयेन च बुद्धिमान् ॥ २१। ४ ॥  
तत्र कूर्चं विनिक्षिप्य सम्बुद्ध्यन्तं स्वनाम च ।  
उक्त्वा त्वावाहयामीति चावाह्यार्चनमाचरेत् ॥ २१।५ ॥  
चतुर्थ्यन्तं स्वनामोक्त्वा नमस्कारान्तसंयुतम् ।  
पाद्यादिनिखिलान् दत्वा स्वस्वोक्तं तु बलिं क्षिपेत् ॥ २१।६ ॥  
ब्रह्माणं पूजयेत्पूर्वं सघृतं पायसं क्षिपेत् ।  
फलान्यर्यमणे दद्यात्तिलमाषोदनं तथा ॥ २१।७ ॥  
दद्याद्विवस्वतेऽपूपं दधि मित्राय दापयेत् ।  
पृथ्वीधराय सद्गन्धान् दापयेत्सुसमाहितः ॥ २१।८ ॥  
नवनीतमथो दद्यात्पर्जन्याय विशेषतः ।  
जयन्ताय घृतं दद्यात् महेन्द्रः कुष्ठभाग् भवेत् ॥ २१।९ ॥  
मधुपर्कं तथा दद्यादादित्याय विशेषतः ।  
सत्यकाय बदर्यास्तु फलं मधुसमन्वितम् ॥ २१।१० ॥  
भ्रंशाय चूर्णं माषस्य रजनीभक्तसंयुतम् ।  
दापयेदन्तरिक्षाय तपनं दुग्धसर्प्पिषा ॥ २१।११ ॥  
अग्नये दुग्धसंयुक्तम् ओदनं शिवसंयुतम् ।  
पूप्णे च वितथे दद्यात्पक्वान्नं सुसमाहितः ॥ २१।१२ ॥  
गृहक्षताय शिम्बान्नं दद्यान्मधुसन्वितम् ।  
यमाय पायसं दद्याद्गन्धर्वे गन्धमुच्यते ॥ २१।१३ ॥  
सामुद्रं भृङ्गराजाय मस्त्यं मस्त्योदनं मृगे ।  
दद्यान्निरृतये तैलं पिण्याकान्नं च बुद्धिमान् ॥ २१।१४ ॥  
दौवारिके दधि प्रोक्तं सुग्रीवे तु यवान्नकम् ।  
पिष्टानि पुष्पदन्ताय पुष्पाणि सजलानि च ॥ २१।१५ ॥  
जलेश्वराय दातव्यं पायसं घृतमिश्रितम् ।  
वाराहं तु बलौ मांसमसुराय प्रदापयेत् ॥ २१।१६ ॥  
दद्यात्समाहितः सम्यक् शेषाय तिलतण्डुलौ ।  
रोगाय शुष्कमस्त्यान् वै ध्वजं पीतं च वायवे ॥ २१।१७ ॥   
नागाय मधुमुख्याय लाजान् सम्यक् प्रदापयेत् ।  
भल्लाटाय गुलान्नं वै सम्यग्दद्याद्बलिप्रदः ॥ २१।१८ ॥  
सोमाय पायसं धूपं दीपं दद्याद्विशेषतः ।  
गजाय शर्करापूपमदित्यै मोदकं विदुः ॥ २१।१९ ॥  
तितये तु बलिं दद्याद्बाह्यदेवबलिक्रमे ।  
पायसं घृतसम्मिश्रमीशानाय निवेदयेत् ॥ २१।२० ॥  
दद्यात्सवित्रे लाजांस्तु सवित्रे गन्धवारि वै ।  
इन्द्राय माषमन्नं वै मुद्गान्नं चेन्द्रसूनवे ॥ २१।२१ ॥  
रुद्राय मांसमन्नं स्यात्फेनं रुद्रात्मजाय वै ।  
आपाय मस्त्यं मासं च चापवत्साय दापयेत् ॥ २१।२२ ॥  
घृतं मांसं चरक्यै च शूलस्थायै शिवाश्रिताः ।  
बिदारिकायै दातव्यं लवणं धीमता भृशम् ॥ २१।२३ ॥  
तिलपिण्डमथो दद्यात्पूतनायै विशेषतः ।   
कुल्माषं पापराक्षस्यै मांसान्नं स्याद्ग्रहेषु च ॥ २१।२४ ॥  
विशेषबलिरेवं स्यात्सामान्यं तु घृतोदनम् ।  
सर्वेषामपि दातव्यो बलिर्दध्ना समन्वितः ॥ २१।२५ ॥  
उत्कृष्टबलिरेवं स्याद्ग्रामादौ च विशेषतः ।  
गृहदेवालयादौ च मध्यमः कथ्यतेऽधुना ॥ २१।२६ ॥  
    
(पृ० ७६)   
    
दध्याज्यगुलसम्मिश्रं शुद्धान्नं ब्रह्मणे बलिः ।  
अर्यमादिचतुर्णां तु पायसं बलिरुच्यते ॥ २१।२७ ॥  
विदिक्ष्वापादिदेवानामष्टानां कृसरं बलिः ।  
ईशानाद्यष्टदेवानां मुद्गान्नं बलिरुच्यते ॥ २१।२८ ॥  
हुताशनादि देवानां गुलान्नं बलिरिष्यते ।  
पश्चिमाशास्थितानां तु घृतान्नं बलिरुच्यते ॥ २१।२९ ॥  
वायव्याद्युक्तदेवानां दध्यन्नं बलिरुच्यते ।  
अष्टानां बाह्यदेवानां मांसान्नं बलिरुच्यते ॥ २१।३० ॥  
अलाभे प्रोक्तवस्तूनां दध्याज्यफलसंयुतम् ।  
शुद्धमन्नं प्रदातव्यं गन्धपुष्पपुरः सरम् ॥ २१।३१ ॥  
हविष्यं देवभवने मांसान्नं राजमन्दिरे ।  
मत्स्यं शूद्रगृहे प्रोक्तमन्यत्र मधु कल्पयेत् ॥ २१।३२ ॥  
मस्त्यार्थं चैव मांसार्थं पिष्टं वापि प्रकल्पयेत् ।  
ग्रामादौ वा बलिः सोपि शुद्धद्रव्यैर्विधीयताम् ॥ २१।३३ ॥  
त्वरिते त्वक्षतं वा स्याद्गन्धपुष्पसमन्वितम् ।  
महावास्तुनि विप्रेन्द्रा देशिका बहवो मताः ॥ २१।३४ ॥  
पञ्चगोचरसम्भूताः शिवविप्राः प्रकीर्तिताः ।  
अभावादादिशैवानां तत्र ब्राह्माः शिवद्विजाः ॥ २१।३५ ॥  
देवालये च ग्रामादौ शिवविप्रो विशिष्यते ।  
स्वगृहे त्वनुशैवास्तु महावान्तरशैवकाः ॥ २१।३६ ॥  
वास्तुहोमं चतुर्दिक्षु देशिको मूर्तिपैः सह ।  
एकत्र वाथ कर्तव्यो देशिकेन च धीमता ॥ २१।३७ ॥  
समिदाज्यचरूपेतं तिलतण्डुलसंयुतम् ।  
मण्डपे वा प्रपायां वा वास्तुहोमं समाचरेत् ॥ २१।३८ ॥  
पञ्चादिदशहस्तान्तं मण्डपं परिकल्पयेत् ।  
हस्तमात्रमिदं कुण्डं रत्निमात्रमथापि वा ॥ २१।३९ ॥  
वास्तुसीमनि वा ब्रह्मस्थाने वा मण्डपं नयेत् ।  
पलाशोदुम्बराश्वत्थवटाः पूर्वादितः क्रमात् ॥ २१।४० ॥  
समिधः कथिताः शास्त्रे चैकत्रेष्टं प्रगृह्यताम् ।  
कुम्भे वोदुम्बरे वापि वास्तुदेवान् प्रपूजयेत् ॥ २१।४१ ॥  
हेमवस्त्रसमायुक्ते सकूर्चे सापिधानके ।  
कृतस्थण्डिलकाधारः सोष्णीषः सोत्तरीयकः ॥ २१।४२ ॥  
कृतपञ्चाङ्गभूषस्तु मूर्तिपैश्च तथाविधैः ।  
उष्णीषरहितैः सार्धं वेदध्वनिसमन्वितम् ॥ २१।४३ ॥  
स्तोत्रध्वनिसमायुक्तं तथा मन्त्रजपान्वितम् ।  
सम्प्राप्तदक्षिणः शान्तो मनस्तुष्टिसमन्वितः ॥ २१।४४ ॥  
सर्वमङ्गलकार्ये च मण्डलादिविशोधने ।  
पर्यग्निकरणोपेतं वास्तुहोमं नियामकम् ॥ २१।४५ ॥  
बलिं चैव विशेषेण शिवविप्रः समाचरेत् ।  
वास्तुपूजाविहीनं तु वास्तुवास्तु विनश्यति ॥ २१।४६ ॥  
प्रतिसंवत्सरं कुर्यात्सर्वदोषापनुत्तये ।  
ग्रामादिगृहशालासु देववेश्मनि देशिकः ॥ २१।४७ ॥  
    
॥ इति कामिकाख्ये महातन्त्रे वास्तुदेवबलिविधिर्नाम एकोनविंशतितमः   
पटलः ॥  
    
    
    
    
