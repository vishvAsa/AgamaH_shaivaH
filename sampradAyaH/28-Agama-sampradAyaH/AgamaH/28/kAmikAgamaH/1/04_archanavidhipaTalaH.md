+++
title = "०४ अर्चनविधिपटलः"

+++
    
अथार्चनविधिं वक्ष्ये भुक्तिमुक्तिफलप्रदम् ।  
परार्थं स्वार्थमित्येव द्विविधं तत्प्रकीर्तितम् ॥ ६।१ ॥  
दीक्षान्ते गुरुणा दते लिङ्गे वा स्थण्डिलादिके ।  
यजनं स्वार्थमाख्यातं स्वस्येष्टफलदं यतः ॥ ६।२ ॥  
ग्रामखेटपुरादौ वा नद्यां पर्वत एव वा ।  
अष्टषष्टिमहाक्षेत्रेष्वन्यत्र च मनोरमे ॥ ६।३ ॥  
स्वयम्भुदैवबाणार्षलिङ्गयुक्ते शिवालये ।  
मनुजैः स्थापिते लिङ्गे परार्थयजनं स्मृतम् ॥ ६।४ ॥  
नृपतेरायुरारोग्यजयसम्पद्विवृद्वये ।  
ग्रामादीनां विवृद्ध्यर्थं परार्थेज्या प्रयुज्यताम् ॥ ६।५ ॥  
परार्थयजनं कार्यं शिवविप्रैस्तु नित्यशः ।  
धार्मिकः कुरुते नित्यमादिशैवो द्विजोत्तमः ॥ ६।६ ॥  
अन्ये तु स्वार्थकादन्यं कुर्युश्चेत्कर्तृनाशनम् ।  
शिवसृष्टि विना ये तु जायन्ते ब्रह्मणो मुखात् ॥ ६।७ ॥  
ते सामान्या न तेषां तु परार्थेज्याधिकारिता ।  
यदि मोहेन कुर्वीरन् राज्ञो राष्ट्रस्य नाशनम् ॥ ६।८ ॥  
भृत्यर्थं ये शिवं विप्राः सामान्यास्त्वर्वयन्ति चेत् ।  
षण्मासात्पतनं यान्ति तस्मात्तान्परिवर्जयेत् ॥ ६।९ ॥  
शिवदीक्षाभिषिक्तस्य शिवविप्रस्य धीमतः ।  
शिवाज्ञावशतस्तस्य परार्थेज्या न दोषभाक् ॥ ६।१० ॥  
अग्निहोत्राश्च वेदाश्च यज्ञाश्च बहुदक्षिणाः ।  
शिवलिङ्गार्चनस्यैते कोट्यंशेनापि नो समाः ॥ ६।११ ॥  
जातेनात्मदुहा येन नार्चितो भगवाञ्च्छिवः ।  
सुचिरं सञ्चरत्यस्मिन्संसारे दुःखसागरे ॥ ६।१२ ॥  
वरं प्राणपरित्यागश्छेदनं शिरसोऽपि वा ।  
न त्वनभ्यर्च्य भुञ्जीयाद्भगवन्तं त्रिलोचनम् ॥ ६।१३ ॥  
इति ज्ञात्वा प्रयत्नेन पूजनीयः सदाशिवः ।  
आजानु पादौ प्रक्षाल्य हस्तावामणिबन्धनात् ॥ ६।१४ ॥  
कार्यं त्रिविधविघ्नानां प्रासादादपसारणम् ।  
दिव्या नभोगताश्चैव भूगतास्त्रिविधाः स्मृताः ॥ ६।१५ ॥  
तत्त्वदृष्ट्या तु दिव्यांश्च पुष्पक्षेपान् नभोगतान् ।  
पार्ष्णिघातत्रयाद्भोमान् प्रासादादपसारयेत् ॥ ६।१६ ॥  
श्रेष्ठं पश्चान्मुखं लिङ्गमभावात् प्राङ्मुखं स्मृतम् ।  
याम्यकौबेरवक्त्रन्तु न सिद्धाविष्यते बुधैः ॥ ६।१७ ॥  
अथवा शान्तिकर्मादौ सौम्याभिमुखमिष्यते ।  
एकद्वारविमानेष्यं नियमो निष्कलस्य तु ॥ ६।१८ ॥  
    
(पृ० २६)  
    
चतुर्द्वारे च मेर्वादौ लिङ्गे च चतुरानने ।  
चतुर्द्वारं प्रकर्तव्यं तत्रायं नियमो न हि ॥ ६।१९ ॥  
यस्यां दिशि भवेद् द्वारं तां प्राचीं परिकल्पयेत् ।  
लिङ्गस्याभिमुखं यत्तु द्वारं तत्पूर्वमिष्यते ॥ ६।२० ॥  
तत्र तत्पुरुषं वक्त्रमूर्ध्वञ्चाभिमुखं भवेत् ।  
बलिपीठं वृषं शूलं तद्वक्त्राभिमुखं भवेत् ॥ ६।२१ ॥  
गणपं भारतीमूर्ध्वे सव्ये गङ्गाञ्च नन्दिनम् ।  
यमुनाञ्च महाकालं वामशाखागतौ यजेत् ॥ ६।२२ ॥  
नन्दिकालौ तथा भृङ्गि विघ्नेशौ वृषषण्मुखौ ।  
देवी चण्डौ द्विपार्श्वस्थौ द्वाराणां चतुरानने ॥ ६।२३ ॥  
एते पूज्या नमोन्तैश्च हृदयाद्यैर्यथाक्रमम् ।  
रूपसंस्थानभावैस्तु गन्धपुष्पादिभिः क्रमात् ॥ ६।२४ ॥  
सामान्यार्ध्यं ततो दत्वा सव्यशाखां समाश्रितः ।  
प्रविशेद्दक्षपादेन प्रासादाभ्यन्तरं गुरुः ॥ ६।२५ ॥  
निवारणार्थं विघ्नानां न्यस्य खङ्गमुदुम्बरे ।  
सम्पूज्यात्मभुवं वास्तोष्पते ब्रह्मण इत्यपि ॥ ६।२६ ॥  
लिङ्गं प्रदक्षिणीकृत्य भक्त्या स्तुत्वा महेश्वरम् ।  
गन्धपुष्पादिकं सर्वमानीतं परिचारकैः ॥ ६।२७ ॥  
संवीक्ष्य द्रव्यसङ्घातं स्थापयेत् कलशान्सुधीः ।  
वीक्षितांस्तत्त्वदृष्ट्या चाभ्युक्षितानस्त्रमन्त्रतः ॥ ६।२८ ॥  
ताडितान् प्रोक्षितांश्चैव गृहीत्वा निः सरेद्बहिः ।  
कलशान्सुशिरोनाहान् सुस्थिरान् छिद्रवर्जितान् ॥ ६।२९ ॥  
भवन्तं पूजयामीति प्रार्थयेत यथा तथा ।  
शिवतीर्थमनुप्राप्य षडङ्गेनाभिमन्त्रयेत् ॥ ६।३० ॥  
कलशांस्तोयवस्त्रांश्च क्षालयित्वास्त्रमन्त्रतः ।  
पूरयेद् रुद्रगायत्र्या हृदा तोयैः पटस्रुतैः ॥ ६।३१ ॥  
सम्पूर्णकलशान् पश्चात्तद्वस्त्रेण प्रमार्जितान् ।  
द्वौ द्वौ योक्तृनियुक्तांस्तानेकैकेन तु पाणिना ॥ ६।३२ ॥  
गृहीत्वा प्रापयेद् गर्भगृहाग्रे वाऽथ मण्डपे ।  
न स्पृशेदूरुपार्श्वस्थद्वारशाखादिकं यथा ॥ ६।३३ ॥  
च्योतते न जलं भूमौ तथा कुर्याद्विचक्षणः ।  
प्रलिप्तभूमावास्तीर्य कुशपुष्पादिकं हृदा ॥ ६।३४ ॥  
स्थापयेत्कलशान् तत्र वर्धन्या वसुसङ्ख्यया ।  
क्ष्मालोकपदपञ्चाशत्पञ्चपञ्चघटांस्तु वा ॥ ६।३५ ॥  
विकारसङ्ख्यया वाऽथ तेषां द्विगुणसङ्ख्यया ।  
स्नपनोक्त्याऽथ संस्थाप्य कुर्यान्नित्याभिषेचनम् ॥ ६।३६ ॥  
आत्मशुद्धिक्रिया पूर्वा स्थानशुद्धिर्द्वितीयिका ।  
तृतीया द्रव्यशुद्धिः स्याच्चतुर्थं मन्त्रशोधनम् ॥ ६।३७ ॥  
पञ्चमी लिङ्गशुद्धिश्च कथ्यन्ते पञ्चशुद्धयः ।  
मार्जिते चोपलिप्ते च धामन्यन्यत्र वा बुधः ॥ ६।३८ ॥  
कुशकॢप्तासने बृस्यामथ कृष्णमृगाजिने ।  
यथेष्टमासनं बध्वा ऋजुकायोत्तराननः ॥ ६।३९ ॥  
चन्दनालिप्तहस्तौ तौ शोधयेदस्त्रमन्त्रतः ।  
परस्परौ च संस्पृश्य तलकौ हस्तपृष्ठकौ ॥ ६।४० ॥  
अमृतीकृत्य मूलेन वौषडन्तेन मन्त्रतः ।  
विद्याशरीरतां ध्यात्वा तयोः शक्त्यन्तमुत्तमम् ॥ ६।४१ ॥  
मूलेन शिवमावाह्य ब्रह्माण्यङ्गानि विन्यसेत् ।  
गृहस्थः सृष्टिमार्गेण करन्यासं तु कारयेत् ॥ ६।४२ ॥  
वानप्रस्थयतीनां च संहारन्यासमुच्यते ।  
अङ्गुष्ठादिकनिष्ठान्तमीशात्सद्यावसानकम् ॥ ६।४३ ॥  
सृष्टिन्यासः समाख्यातः सद्यादीशावसानकम् ।  
कनिष्ठाद्यङ्गुष्ठान्तं च संहारन्यासमुच्यते ॥ ६।४४ ॥  
जगतः सृष्टिसंहारक्रम एवात्र च क्रमः ।  
नेत्रं हस्ततले न्यस्य पश्चादङ्गानि विन्यसेत् ॥ ६।४५ ॥  
अङ्गुष्ठादिकनिष्ठान्तं कनिष्ठाद्यङ्गुष्ठकावधि ।  
तर्जन्याङ्गुष्ठके न्यासः सर्वास्वङ्गुष्ठतो भवेत् ॥ ६।४६ ॥  
    
(पृ० २७)   
    
तर्जन्यन्तं न्यसेद्धीमान् तर्जन्या मस्तकं न्यसेत् ।  
यद्वास्त्रवर्मचूडाकहृदोऽङ्गुष्ठादितो न्यसेत् ॥ ६।४७ ॥  
सृष्टौ प्रतीपको न्यासः संहारो मोक्षकाङ्क्षिणाम् ।  
मूर्धादिः सृष्टिरित्युक्ता पादादिः संहृतिर्भवेत् ॥ ६।४८ ॥  
विद्येश्वराणां बीजानि चाङ्गुष्ठादि पुनर्न्यसेत् ।  
अमृतीकृत्य भावेन कवचेनावकुण्ठयेत् ॥ ६।४९ ॥  
एवं शिवीकृतौ हस्तौ समर्थौ सर्वकर्मसु ।  
सकलीकरणे सन्ध्याकाले चाचमने तथा ॥ ६।५० ॥  
करन्यासो विधातव्यस्तद्विशेषविधावपि ।  
संहारमुद्रया देहव्याप्तं चित्तं निरुध्य च ॥ ६।५१ ॥  
हृत्पद्मगह्वराधारे शिवे वा व्योम्नि निर्मले ।  
हृत्कण्ठतालुभ्रूशङ्खरोधिन्यो ब्रह्मरन्ध्रकम् ॥ ६।५२ ॥  
कुटिला व्यापिनी तन्वी समना उन्मना तथा ।  
तासामुपरि या शक्तिस्तस्यां वा योजयेन्नरः ॥ ६।५३ ॥  
कृत्वाभिध्यानमादौ तु दहेद्देहमनन्तरम् ।  
योजनं देशिकैः कार्यं रक्षार्थं भोग्यकर्मणाम् ॥ ६।५४ ॥  
ज्ञानाग्निः सर्वकर्माणि भस्मसात्कुरुते क्षणात् ।  
मुक्तौ कर्मणि देवाज्ञावशतो नास्ति तल्लयः ॥ ६।५५ ॥  
तिरोभावकरी शक्तिः शिवस्य परमेष्ठिनः ।  
संसिद्धा जगतः सृष्टिलयभोगादिहेतुका ॥ ६।५६ ॥  
यथा मलसमोपेतं कनकं वह्निशोधितम् ।  
प्रध्वस्ताशेषदोषोऽयं निर्मलश्चावशिष्यते ॥ ६।५७ ॥  
धारणाभिस्तथा ध्वस्तपापौघो निर्मलः पुमान् ।  
अधिकारवशाद् भूयो देहित्वं प्रतिपद्यते ॥ ६।५८ ॥  
दीक्षितो यः पुमान् साक्षाज्जीवन्मुक्तः स उच्यते ।  
कृत्वैवं योजनं पश्चात् ततस्तत्वानि भावयेत् ॥ ६।५९ ॥  
त्रितत्त्वं पञ्चतत्त्वं वा नवतत्त्वमथापि वा ।  
पञ्चविंशति षट्त्रिंशदेकं वाऽध्यात्मिकं तु वा ॥ ६।६० ॥  
दीक्षायामुदितं यत्तु तद्वदत्रापि कारयेत् ।  
पञ्चतत्त्वक्रमाद्वक्ष्ये शोधनं देहशुद्धये ॥ ६।६१ ॥  
निवृत्तिश्च प्रतिष्ठा च विद्या शान्तिश्च नाभसी ।  
एताः कलास्ताभिरेव व्याप्तं सर्वमिदं जगत् ॥ ६।६२ ॥  
मन्त्राः पदानि वर्णैश्च व्याप्तानीह समन्ततः ।  
वर्णास्तु भुवनैर्व्याप्तास्तत्त्वैर्व्याप्तानि तानि तु ॥ ६।६३ ॥  
कलाभिस्तानि तत्त्वानि व्याप्तनीह कलाः क्रमात् ।  
शोधनीया विभाव्यैवं पञ्चपञ्चाध्वगर्भिताः ॥ ६।६४ ॥  
वर्णचिह्नाकृतिगुणैः मन्त्रमन्त्रेशपूर्वकैः ।  
यद्ध्यानं प्रतिपर्वं तु प्राणायामसमन्वितम् ॥ ६।६५ ॥  
तदत्र धारणा प्रोक्ता विषनिर्हरणादिवत् ।  
पार्थिवं चतुरश्रं तु हेमाभं वज्रलाञ्छितम् ॥ ६।६६ ॥  
लबीजं ब्रह्मदैवत्यमजातहृदयात्मकम् ।  
निवृत्त्याख्यकलोपेतं ह्णामित्युद्धातपञ्चकम् ॥ ६।६७ ॥  
आप्यम् इन्दुसिताब्जाङ्कं विष्णुदैवं वबीजकम् ।  
वामशीर्षसमायुक्तं प्रतिष्ठाकलयान्वितम् ॥ ६।६८ ॥  
युक्तं चतुर्भिरुद्धातैर्ह्वीमित्युच्चारपूर्वकम् ।  
अग्निस्त्र्यश्रं सप्तशिखं रक्ताभं रुद्रदैवतम् ॥ ६।६९ ॥  
रार्णाघोरशिखायुक्तं विद्याख्यकलयान्वितम् ।  
युक्तं तत्त्रिम्भिरुद्घातैर्ह्रूमित्युच्चारसंयुतम् ॥ ६।७० ॥  
वायव्यं रसकोणं तु बिन्दुषट्कमथाऽसितम् ।  
ईशाधिपत्यं यार्णं तत्पुरुषकवचैर्युतम् ॥ ६।७१ ॥  
शान्त्या युक्तं द्विरुद्धातैर्ह्यैमित्युच्चारपूर्वकम् ।  
आकाशं वर्तुलं त्यक्तलाञ्च्छनं धूम्रवर्णकम् ॥ ६।७२ ॥  
सदेशाधिष्ठितं हार्णमीशास्त्रातीतसंयुतम् ।  
एकोद्घातेन हौमुक्त्वा यथास्थानं प्रयोजयेत् ॥ ६।७३ ॥  
पार्थिवं हृदयस्थानमाप्यं कण्ठगतं भवेत् ।  
वाह्नेयं तालुमूले तु भ्रूमध्ये वायुसम्भवम् ॥ ६।७४ ॥  
    
(पृ० २८)   
    
ब्रह्मग्रन्थियुतं व्योमस्थानं यद्वान्यथा मतम् ।  
आजानु पृथिवी ज्ञेया नाभेराप्यं निगद्यते ॥ ६।७५ ॥  
अनलं कण्ठदेशात्तु वायुरामुखमण्डलात् ।  
तदूर्ध्वं गगनस्थानं धारणार्थं प्रकीर्तितम् ॥ ६।७६ ॥  
प्राणायामं समासेन कथयामि विशेषतः ।  
रेचकं पूरकं चैव कुम्भकं च त्रिधाऽभ्यसेत् ॥ ६।७७ ॥  
अकारोकारमकारास्त्वक्षराः परिकीर्तिताः ।  
ब्रह्मविष्णुहरास्तेषामधिदेवाः प्रकीर्तिताः ॥ ६।७८ ॥  
आत्मविद्याशिवाख्यानि तत्त्वानि स्युर्यथाक्रमम् ।  
मात्राद्वादशभिर्हीनो द्विगुणैर्मध्यमो मतः ॥ ६।७९ ॥  
त्रिगुणैरुत्तमः कालः प्रत्येकं रेचकादिषु ।  
रेचयेद्देहगं वायुमशुद्धं व्योमसंस्थितम् ॥ ६।८० ॥  
शुद्धं वायुं पूरकेण समाहृत्य शनैः शनैः ।  
सम्पूर्णकुम्भवत्तिष्ठेद्रेवयेत्तदनन्तरम् ॥ ६।८१ ॥  
घण्टिकां तालुवा बध्वा फट्कारोच्चारयोगतः ।  
पाशुपतेन शस्त्रेण रेवयेद्बन्धमोचनात् ॥ ६।८२ ॥  
ततो ग्रन्थिविभेदोपि भावनीयस्तदा तदा ।  
स्थानात्स्थानान्तरप्राप्तिर्जीवस्यास्य तदुत्क्रमात् ॥ ६।८३ ॥  
सूक्ष्मप्राणायामं कृत्वा देहवक्रवदाचरेत् ।  
शिवेन सहितं चान्तं चोद्घातग्रन्थिभेदतः ॥ ६।८४ ॥  
ऊर्ध्वमूलमधःशाखं कल्प्य संसारपादपम् ।  
पूरकार्द्धेन पार्थिव्या हेयोपादेयवित्सुधीः ॥ ६।८५ ॥  
आप्यायितं तद्वारुण्या पूरकापरभागतः ।  
पत्रपुष्पफलोपेतं स्निग्धं वैराग्यशस्त्रतः ॥ ६।८६ ॥  
छेदयित्वा तदाग्नेय्या कुम्भकेन विशोष्य च ।  
ज्ञानानलेन निर्दग्धं पादाङ्गुष्ठादिकान्तकम् ॥ ६।८७ ॥  
रेचकेनाथ वायव्या भस्मीभूतं दिशो दश ।  
प्रलीनमन्त्यया शुद्धं निर्मलं व्योम भावयेत् ॥ ६।८८ ॥  
महामायाञ्च विक्षोभ्य शाक्तं देहं प्रकल्पयेत् ।  
आप्लाव्य चामृतेनैव विद्याङ्गं विन्यसेत्ततः ॥ ६।८९ ॥  
इच्छाज्ञानक्रियाशक्तिलोचनं मातृकात्मकम् ।  
आवाह्य तत्र चात्मानं मुद्रया पुष्पमन्त्रयुक् ॥ ६।९० ॥  
ईशानं मूर्ध्नि विन्यस्य मुखे तत्पुरुषं न्यसेत् ।  
अघोरं हृदये न्यस्य गुह्ये वामं प्रकल्पयेत् ॥ ६।९१ ॥  
सद्योजातं न्यसेत्पादे तत्तन्मुद्रासमन्वितम् ।  
मूर्धादिपादपर्यन्तं मालाब्रह्माणि विन्यसेत् ॥ ६।९२ ॥  
ऊर्ध्वेन्द्रयाम्यसौम्याप्यवक्त्रेष्वीशादितो न्यसेत् ।  
बीजब्रह्माणि वा विद्वानष्टत्रिंशत्कलां न्यसेत् ॥ ६।९३ ॥  
ईशानः सर्वविद्यानां नमोन्तं चोर्ध्वमूर्धनि ।  
ईश्वरः सर्वभूतानां नमोन्तं पूर्वमूर्धनि ॥ ६।९४ ॥  
ब्रह्मणोधिपतिर्ब्रह्म नमोन्तं याम्यमूर्धनि ।  
शिवो मेऽस्तु नमोऽन्तं च तथा कौबेरमूर्धनि ॥ ६।९५ ॥  
सदाशिव्ॐ नमोन्तञ्च विन्यसेदाप्यमूर्धनि ।  
ईशानस्य कलाः पञ्च प्रणवादि प्रकल्पयेत् ॥ ६।९६ ॥  
शशिनी चाङ्गदा इष्टा मरीचिर्ज्वालिनी तथा ।  
नामैशानकलानां स्यात्तन्नाम्ना केवलं तु वा ॥ ६।९७ ॥  
प्रणवेनोर्ध्ववक्त्रे तु कलामादौ तु विन्यसेत् ।  
तत्पुरुषाय विद्महे नत्यन्तं पूर्ववक्त्रके ॥ ६।९८ ॥  
महादेवाय धीमहि नत्यन्तं दक्षिणानने ।  
तन्नो रुद्र नमोन्तं च कल्पयेदुत्तरानने ॥ ६।९९ ॥  
प्रचोदयान्नमोन्तं च कल्प्यं पश्चिमवक्त्रके ।  
कलाश्चतस्रो वक्त्रे स्युर्मूर्ध्न्यव्यक्तकला भवेत् ॥ ६।१०० ॥  
शान्तिर्विद्या प्रतिष्ठा च निवृत्तिश्चेति ताः कलाः ।  
अघोरेभ्योपि नत्यन्तं तमां हृदयगोचरे ॥ ६।१०१ ॥  
नत्यन्तमथ घोरेभ्यो मोहां कण्ठे तु विन्यसेत् ।  
रक्षां घोरनमोन्तं च दक्षिणांसे तु विन्यसेत् ॥ ६।१०२ ॥  
    
(पृ० २९)   
    
निष्ठां घोरतरेभ्यश्च नमो वामांसके न्यसेत् ।  
मृत्युं च सर्वतः सर्वनमो नाभौ तु विन्यसेत् ॥ ६।१०३ ॥  
शर्वेभ्यो नम इत्युक्त्वा मायां च जठरे न्यसेत् ।  
नमस्ते रुद्रनत्यन्तमभयां पृष्ठके न्यसेत् ॥ ६।१०४ ॥  
जरामुरसि रूपेभ्यो नमः प्रणवपूर्वकम् ।  
बहुरूपकलाश्चाष्टौ विद्यादेहे प्रकल्पयेत् ॥ ६।१०५ ॥  
वामदेवाय नत्यन्तं रजां गुह्ये तु विन्यसेत् ।  
रक्षां ज्येष्ठाय नत्यन्तं लिङ्गे प्रणवकं न्यसेत् ॥ ६।१०६ ॥  
रतिं रुद्राय नत्यन्तं दक्षिणोरुगतं न्यसेत् ।  
पाल्यां कालाय नत्यन्तं वामोरुगतमावहेत् ॥ ६।१०७ ॥  
कामां कलनमोन्ताञ्च दक्षजानुनि विन्यसेत् ।  
विकरणाय नमोन्तं च संयमीं वामजानुनि ॥ ६।१०८ ॥  
क्रियां बलनमोन्तं च जङ्घायां दक्षिणे न्यसेत् ।  
बुद्धिं विकरणायेति नमोन्तं वामजङ्घिके ॥ ६।१०९ ॥  
कार्यां बलनमोन्तं च दक्षिणस्फिचि विन्यसेत् ।  
धात्रीं प्रमथनायेति नमोन्तं वामतस्स्फिचि ॥ ६।११० ॥  
नमोन्तं ब्राह्मणीं कट्यां न्यसेद्ॐकारपूर्वकम् ।  
सर्वभूतदमनाय पदमेकं प्रकल्पयेत् ॥ ६।१११ ॥  
नत्यन्तं मन इत्येवं मोहिनीं दक्षपार्श्वके ।  
उन्मनायेति नत्यन्तं भवां पार्श्वे तु वामके ॥ ६।११२ ॥  
त्रयोदश कलाश्चैवं वामदेवस्य कीर्तिताः ।  
सद्योजातं प्रपद्यामि सिद्धि दक्षिणपादके ॥ ६।११३ ॥  
सद्योजाताय वै नमो ऋद्धिं वामाङ्घ्रिके न्यसेत् ।  
द्युतिं भवे नमोन्तं च न्यसेद्दक्षिणबाहुके ॥ ६।११४ ॥  
अभवे नम इत्युक्त्वा लक्ष्मीं वामकरे न्यसेत् ।  
न्यसेन्नातिभवे मेधां नत्यन्तं नासिकाग्रतः ॥ ६।११५ ॥  
भवस्व मां नमोन्तं च कान्तिं शिरसि विन्यसेत् ।  
स्वधां भवनमोन्तं च न्यसेद्दक्षिणबाहुके ॥ ६।११६ ॥  
उद्भवाय नमोन्तं च धृतिं बाहौ तु वामके ।  
सद्योजातकलाश्चाष्टौ न्यसेत्सर्वाः स्वमुद्रया ॥ ६।११७ ॥  
अष्टत्रिंशत्कलान्यासाद् विद्यादेहं विधाय च ।  
मूलमन्त्रं समावाह्य पश्चादङ्गानि विन्यसेत् ॥ ६।११८ ॥  
हृदयं हृदये न्यस्य शिरः शिरसि विन्यसेत् ।  
शिखायां तु शिखां न्यस्य कवचं स्तनमध्यतः ॥ ६।११९ ॥  
हस्तयोर्हेतिविन्यस्य लिपिन्यासमथाचरेत् ।  
दीपकं वाग्भवं बिन्दुं श्रीकण्ठाय पदं ततः ॥ ६।१२० ॥  
पूर्णोदर्यै नमश्चेति न्यसेत्केशान्तदेशगम् ।  
न्यसेत् ॐ आम् अनन्ताय विरजायै नतिः पुनः ॥ ६।१२१ ॥  
न्यसेल्ललाटे दीपाद्यमिं सूक्ष्माय पदं ततः ।  
शाल्मल्यै नम इत्येवं न्यसेद्दक्षिणचक्षुषि ॥ ६।१२२ ॥  
ॐ ईं त्रिमूर्तये चेति लोलाक्ष्यै नम इत्यपि ।  
न्यसेद्वामाक्षिमध्ये तु ओमुङ्कारमनन्तरम् ॥ ६।१२३ ॥  
ततोऽमरेश्वरायेति वर्तुलाक्ष्यै नमः पुनः ।  
दक्षश्रोत्रे न्यसेदेतदोमूङ्कारमनन्तरम् ॥ ६।१२४ ॥  
अर्घीशाय ततो दीर्घघोणायै नम इत्यपि ।  
वामकर्णे न्यसेदेतदोमृङ्कारं तु विन्यसेत् ॥ ६।१२५ ॥  
यद्भारभूतये चेति दीर्घमुख्यै नमः पुनः ।  
दक्षनासापुटे न्यसेत् ओमॄङ्कारमनन्तरम् ॥ ६।१२६ ॥  
पदं यन्निधनेशाय गोमुख्यै नम इत्यपि ।  
वामनासापुटे न्यस्येत् ॐ ऌ।कारमनन्तरम् ॥ ६।१२७ ॥  
स्थाणवे दीर्घजिह्वायै नमो गण्डे तु दक्षिणे ।  
ॐ ॡङ्कारपदं पूर्वं हरायेति पदं पुनः ॥ ६।१२८ ॥  
कुण्डोदर्यै नमश्चेति वामगण्डे तु विन्यसेत् ।  
ओमेङ्कारपदं पूर्वं चण्डीशाय पदं पुनः ॥ ६।१२९ ॥  
ऊर्ध्वकेश्यै नमश्चेति विन्यसेदुत्तरोष्टके ।  
ओमैङ्कारमथोद्धृत्य भौतिकाय पदं पुनः ॥ ६।१३० ॥  
    
(पृ० ३०)   
    
पदं विकृतिमुख्यै स्यात् नत्यन्तमधरोष्टके ।  
ओम्ॐकारमथोद्धृत्य सद्योजाताय यत्पदम् ॥ ६।१३१ ॥  
ज्वालामुख्यै नमश्चेति विन्यसेदूर्ध्वदन्तके ।  
ओमौमनुग्रहेशाय उल्कामुख्यै नमः पुअनः ॥ ६।१३२ ॥  
न्यसेदधोगते दन्तपङ्क्तिके साधकोत्तमः ।  
ओमङ्कारं समुद्धृत्य क्रूराय च पदं पुनः ॥ ६।१३३ ॥  
श्रीमुख्यै नम इत्येतन्मूर्ध्नि विन्यस्य भावयेत् ।  
ओमःकारं समुद्धृत्य महासेनाय यत्पदम् ॥ ६।१३४ ॥  
विद्यायै नम इत्येवमास्ये न्यस्येत्स्वरास्त्विमे ।  
ॐकङ्कारं समुद्धृत्य क्रोधीशाय पदं पुनः ॥ ६।१३५ ॥  
महाकाल्यै नमश्चेति न्यसेद्दक्षिणबाहुके ।  
 ॐ खङ्कारं समुद्धृस्य चण्डेशाय पदं पुनः ॥ ६।१३६ ॥  
सरस्वत्यै नमश्चेति न्यसेद्दक्षिणकूर्परे ।  
ॐ गङ्कारं समुद्धृत्य पदं पञ्चान्तकाय च ॥ ६।१३७ ॥  
यत्सर्वसिद्धिगौर्यै स्यान्नमस्कारमनन्तरम् ।  
दक्षिणे मणिबन्धे स्याद्ॐ घङ्कारमनन्तरम् ॥ ६।१३८ ॥  
पदं शिवोत्तमायेति समुद्धृत्य यथाविधि ।  
नतिस्त्रैलोक्यवन्द्यायै दक्षपाणितले न्यसेत् ॥ ६।१३९ ॥  
ॐ ङङ्कारं समुद्धृत्य चैकरुद्राय यत्पदम् ।  
मन्त्रशक्त्यै नमश्चेति न्यसेद्दक्षकराग्रतः ॥ ६।१४० ॥  
ॐ चङ्कारं समुद्धृत्य कूर्मायेति पदं पुनः ।  
आत्मशक्त्यै नमश्चेति वामबाहौ तु विन्यसेत् ॥ ६।१४१ ॥  
ॐ छङ्कारं समुद्धृत्य एकनेत्राय यत्पदम् ।  
भूतमात्रे नमश्चेति विन्यसेद्वामकूर्परे ॥ ६।१४२ ॥  
ॐ जं चतुर्मुखायेति लम्बोदर्यै नमोन्तकम् ।  
वामे तु मणिबन्धे स्याद्ॐ झङ्कारमनन्तरम् ॥ ६।१४३ ॥  
अजेशाय पदं पश्चाद्द्राविण्यै नम इत्यपि ।  
वामपाणितले न्यस्येद्ॐ ञङ्कारमनन्तरम् ॥ ६।१४४ ॥  
चन्द्राय च नगर्यै स्यान्नतिर्वामकराग्रतः ।  
ॐ टङ्कारं समुद्धृत्य सोमेशाय पदं पुनः ॥ ६।१४५ ॥  
खेचर्यै नम इत्येतन्न्यसेद्दक्षोरुमूलके ।  
ॐ ठङ्कारं समुद्धृत्य पदं लाङ्गलिने नमः ॥ ६।१४६ ॥  
मञ्जर्यै नम इत्येतद्विन्यसेद्दक्षजानुनि ।  
ॐ डङ्कारं समुद्धृत्य दारुकाय पदं पुनः ॥ ६।१४७ ॥  
रूपिण्यै नम इत्येवं दक्षजङ्घाग्रके न्यसेत् ।  
ॐ ढङ्कारपदं यत्तदर्धनारीश्वराय च ॥ ६।१४८ ॥  
वीरायै च नश्चेति दक्षपादतले न्यसेत् ।  
ॐ णङ्कारं समुद्धृत्य उमाकान्ताय यत्पदम् ॥ ६।१४९ ॥  
खादिर्यै नम इत्येवं दक्षपादतलाग्रके ।  
ॐ तङ्कारं समुद्धृत्य षडीशायेति यत्पदम् ॥ ६।१५० ॥  
पूतनायै नमश्चेति न्यसेद्वामोरुमूलके ।  
ॐ थङ्कारं समुद्धृत्य डिण्डिने यत्पदं पुनः ॥ ६।१५१ ॥  
भद्रकाल्यै नमश्चेति विन्यसेद्वामजानुनि ।  
ॐ दङ्कारं समुद्धृत्य अत्रये यत्पदं पुनः ॥ ६।१५२ ॥  
गोमत्यै नम इत्येतद्वामजङ्घाग्रके न्यसेत् ।  
ॐ धङ्कारं समुद्धृत्य चेशानाय पदं पुनः ॥ ६।१५३ ॥  
शङ्खिन्यै नम इत्येतद्वामपादतले न्यसेत् ।  
ॐ नङ्कारं समुद्धृत्य मेषाय पदमुद्धरेत् ॥ ६।१५४ ॥  
गर्जिन्यै नम इत्येतद्वामपादतलाग्रके ।  
ॐ पंलोहितायेति कालारात्र्यै नमः पदम् ॥ ६।१५५ ॥  
दक्षपार्श्वे न्यसेद्ॐ फं शिखिन्यै नम इत्यपि ।  
कुब्जिन्यै नम इत्येवं वामपार्श्वे तु विन्यसेत् ॥ ६।१५६ ॥  
ॐ बङ्कारं समुद्धृत्य छगलण्डाय यत्पदम् ।  
कामिन्यै नम इत्येवं पृष्ठभागे तु विन्यसेत् ॥ ६।१५७ ॥  
ॐ भङ्कारं समुद्धृत्य द्विरण्डायेति यत्पदम् ।  
वज्रायै नम इत्येवं नाभिदेशे तु विन्यसेत् ॥ ६।१५८ ॥  
    
(पृ० ३१)  
    
ॐ मं महाकालायेति जयायै नम इत्यपि ।  
हृद्देशे विन्यसेद्ॐ यं पदं यत्तत्त्वगात्मने ॥ ६।१५९ ॥  
पालिने सुमुखेश्वर्यै नमश्चेति त्वचि न्यसेत् ।  
ॐ रं रक्तात्मने चेति भुजङ्गायेति यत्पदम् ॥ ६।१६० ॥  
रेवत्यै नम इत्येतत् पदं रुधिरगोचरे ।  
ॐ लं वसात्मने चेति पदं यत्तु पिनाकिने ॥ ६।१६१ ॥  
माधव्यै नम इत्येतत् पदं मांसगतं न्यसेत् ।  
ॐ वं मेदोमयायेति खङ्गीशाय पदं पुनः ॥ ६।१६२ ॥  
वारुण्यै नम इत्येतत्पदं मेदसि विन्यसेत् ।  
ॐ शम् अस्थ्यात्मने चेति बेकायेति समुद्धरेत् ॥ ६।१६३ ॥  
वायव्यै नम इत्येतत्पदमस्थिनि विन्यसेत् ।  
ॐ षं मज्जात्मने चेति श्वेताय पदमुद्धरेत् ॥ ६।१६४ ॥  
पदं रक्षोपधारिण्यै नमो मज्जगतं न्यसेत् ।  
ॐ सं शुक्लात्मने चेति भृगवे पदमुद्धरेत् ॥ ६।१६५ ॥  
सहजायै नमश्चेति पदं रेतसि विन्यसेत् ।  
ॐ हं प्राणात्मने चेति लकुलीशाय यत्पदम् ॥ ६।१६६ ॥  
पदं लक्ष्यै नमश्चेति मन्त्रमेतद्धृदि न्यसेत् ।  
ॐ लं लिङ्गात्मने चेति तमोरूपाय यत्पदम् ॥ ६।१६७ ॥  
व्यापिन्यै नम इत्येतल्लिङ्गमूले तु विन्यसेत् ।  
ॐ क्षं क्रोधात्मने चेति वर्तकायेति यत्पदम् ॥ ६।१६८ ॥  
मायायै नम इत्येतत्पदं लिङ्गाग्रके न्यसेत् ।  
हृदादिस्थानगैर्वर्णैर्मातृकाङ्गानि कल्पयेत् ॥ ६।१६९ ॥  
दीपलेखां हसौ पूर्वं भान्तकेशान्तिमं तथा ।  
कुचं चक्षुर्द्वयं कूटं हृदाद्यैर्जातिभिर्युतम् ॥ ६।१७० ॥  
षडङ्गमेतत्कथितं मातृकायास्तपोधनाः ।  
आद्यं मध्यनियोज्यमाद्यमथवा मध्येगतं योजये  
	ल्लोपं कीलमिति स्मृतं विचरतो यत् स्वस्य रूपं लिखेत् ।  
मन्त्रस्योच्चरणेऽखिलस्य च लिपौ संयोगतो युक्तितः  
	कीलं मन्त्रसुसिद्धये जपतु तत् संयोज्य संलोप्य च ॥ ६।१७१ ॥  
एतत्कीलप्रयोगेण ज्ञात्वा सर्वं समाचरेत् ।  
हृच्छिरश्चूलिकावर्मनेत्रास्त्राणि यथाक्रमम् ॥ ६।१७२ ॥  
नमः स्वाहा वषट् हुं च वौषट् फट् चेति जातयः ।  
एवं कृत्वा लिपिन्यासं तत्त्वानां नवकं न्यसेत् ॥ ६।१७३ ॥  
चन्द्रबिम्बे च नादे च भ्रूमध्ये तालुरन्ध्रके ।  
कण्ठहृन्नाभिदेशेषु शाश्वतस्थान एव च ॥ ६।१७४ ॥  
मूलस्थाने यथान्यायं न्यसेत्कण्ठोक्तमन्त्रकम् ।  
त्र्यक्षरं मेलनायुक्तं नाभौ हृदि ललाटके ॥ ६।१७५ ॥  
व्योमव्यापि न्यसेत्पश्चात् मूर्धाद्यङ्गुष्ठसीमकम् ।  
एवं मन्त्रत्वमापन्नो दिव्यदेहे यथाक्रमात् ॥ ६।१७६ ॥  
पूजाहोमसमाधीनां स्थानानि परिकल्पयेत् ।  
हृदयेऽर्चाविधानं तु नाभौ होमं प्रकल्पयेत् ॥ ६।१७७ ॥  
ललाटे चेश्वरं ध्यायेद्वरदं सर्वतोमुखम् ।  
हृदये कल्पयेद्धाम ईश्वरावाहनक्रमे ॥ ६।१७८ ॥  
आसनं कल्पयेदत्र वक्ष्यमाणविधानतः ।  
आवाह्य देवं गन्धाद्यैर्मानसैः शिवमर्चयेत् ॥ ६।१७९ ॥  
नाभिकुण्डे स्वभावोत्थे तर्पयेत्परमामृतैः ।  
उद्दीप्य च निजं वह्निं संरुद्धापानवृत्तितः ॥ ६।१८० ॥  
स्थाणुस्थाने स्मरेल्लिङ्गं स्फटिकाभं महोज्ज्वलम् ।  
तन्मध्यगं शिवं ध्यात्वा तदेकीभावमाश्रितः ॥ ६।१८१ ॥  
इडयापूर्य पूजा स्याद्धुनेत्पिङ्गलयाऽमृतम् ।  
आधारे प्राणमावेश्य बध्वा ग्रन्थि समूलकम् ॥ ६।१८२ ॥  
देवनाड्या समापूर्य कोदण्डे ध्यानमभ्यसेत् ।  
यद्वा विस्तरतः कुर्यान्मानसं यागमादरात् ॥ ६।१८३ ॥  
शिवाद्यवनिपर्यन्तं तत्त्वप्राणार्थकं स्वकम् ।  
देवं विचिन्त्य तत्रस्थं त्रिपक्षमुपकल्पयेत् ॥ ६।१८४ ॥  
आसनं मूर्तिपक्षं च शम्भुपक्षं तथैव च ।  
त्रिपक्षक्षयगम्? ध्यायेत्तत्त्वग्रामं चतुर्विधम् ॥ ६।१८५ ॥  
    
(पृ० ३२)   
    
अस्मिन्देहे प्रवितते कल्प्य शक्त्याख्यमासनम् ।  
मूर्तिविद्यातनुं कल्प्य समावाह्य शिवं ततः ॥ ६।१८६ ॥  
कर्णिकायां यजेद्देवं ब्रह्माङ्गैश्च समावृतम् ।  
गणेशैर्लोकपालैश्च हेतिभिर्वज्रपूर्वकैः ॥ ६।१८७ ॥  
त्रिभिरावरणैर्वापि एकेनावरणेन वा ।  
सप्तविंशत्यावरणैर्यथाशक्ति समर्चयेत् ॥ ६।१८८ ॥  
मनसा कल्पितैर्द्रव्यैर्मनःकॢप्ते तु मन्दिरे ।  
मनसा भावयन्नित्यं पूजयेत्परमेश्वरम् ॥ ६।१८९ ॥  
ध्यायन् गरुडतां यद्वद् गुरुर्निर्विषताफलम् ।  
प्राप्नोति तद्वदत्रापि फलमिष्टमवाप्नुयात् ॥ ६।१९० ॥  
प्राणवृत्तिनिरोधेन यजनं कुरुते यथा ।  
प्राधर्मिकानां सर्वेषां प्रत्यावृत्ति विरेचयेत् ॥ ६।१९१ ॥  
शक्तिभिः पञ्चब्रह्माणि शिवाङ्गं मूर्तिमेव च ।  
महेशं सदाशिवं चैव शिवमिष्ट्वा तु रेचयेत् ॥ ६।१९२ ॥  
विद्येश्वरावृतौ चैव गणेशावरणे तथा ।  
लोकपालास्त्रयोश्चैव रुद्रादीनामथावृतौ ॥ ६।१९३ ॥  
रेचयित्वा तु भूयोऽपि यजेदावरणं प्रति ।  
चन्द्रार्कोदयतः पूजा वृथा क्लेशो भविष्यति ॥ ६।१९४ ॥  
चन्द्रार्कनाशने पूजा साधयेदीप्सितं फलम् ।  
सुषुम्नामध्यगे प्राणे पूजयेत्सर्वदेवताः ॥ ६।१९५ ॥  
यद्वा षड्गुणदेहाय शक्तिदेहोऽथ साधकः ।  
पार्थिवाद्यष्टपूजाख्यतत्त्वजातं समर्पयेत् ॥ ६।१९६ ॥  
पार्थिवं सकलं गन्धो भवत्यापोऽभिषेचनम् ।  
ता एव पाननैवेद्यं तैजसं दी?पमालिका ॥ ६।१९७ ॥  
वायव्यं तालवृन्ताद्यं गानाद्यं व्योमसम्भवम् ।  
एवञ्चेतरतत्त्वानि यथायोग्यं निवेद्य च ॥ ६।१९८ ॥  
शिवेनैवोक्तवद्व्यात्वा निर्द्वन्द्वोऽमृतमश्नुते ।  
कृत्वैवमात्मशुद्धिं तु स्थानशुद्धिमथाचरेत् ॥ ६।१९९ ॥  
तालमुद्रात्रयं कृत्वा प्राकारं हेतिना स्मरेत् ।  
तद्बहिःपरिघां ध्यात्वा कवचेनैव मन्त्रतः ॥ ६।२०० ॥  
अस्त्रजालं तु तद्बाह्ये न्यसेद्विघ्नापनुत्तये ।  
दिव्यं धाम विचिन्त्याऽथ द्रव्यशुद्धिं प्रकल्पयेत् ॥ ६।२०१ ॥  
ततः सम्पूर्य गन्धाम्बु वर्धन्यामस्त्रमन्त्रतः ।  
प्रोक्षयेत्तेन तोयेन शुद्ध्यर्थं हेतिमन्त्रतः ॥ ६।२०२ ॥  
अर्घ्यपात्रञ्च शङ्खं च पा?द्याचमनपात्रकम् ।  
यदन्यदुपयोग्यं तु हेतिना क्षालयेत्ततः ॥ ६।२०३ ॥  
हृदयेन निरीक्ष्याथ कवचेनावकुण्ठयेत् ।  
सौवर्णं राजतं ताम्रं केलिहारञ्च शङ्खजम् ॥ ६।२०४ ॥  
पलाशपद्मपत्रोत्थं दारवं मृत्तिकामयम् ।  
अन्यद्वा यन्त्रिकादिस्थं पात्रमुक्तं शिवार्चने ॥ ६।२०५ ॥  
ततः सम्पूर्य गन्धाम्बु वर्धन्यामस्त्रमन्त्रतः ।  
घन्धपुष्पादिकं सर्वमानीतं परिचारकैः ॥ ६।२०६ ॥  
पुण्याहं वाचयित्वाथ प्रोक्षयेद् धृदयेन तु ।  
प्रक्षाल्य पाद्यपात्रं तु गन्धतोयेन पूरयेत् ॥ ६।२०७ ॥  
उशीरं चन्दनं चैव पाद्ये तु परिकल्पयेत् ।  
तद्वदाचमनीयार्थं तत्पात्रं परिकल्पयेत् ॥ ६।२०८ ॥  
पलत्रयं च कर्पूरं त्रुटीपत्रं च कुष्ठकम् ।  
आचमीये प्रयोक्तव्यं हृदयेन तु मन्त्रतः ॥ ६।२०९ ॥  
अर्घ्यपात्रे न्यसेत्पश्चादपरं गन्धतोयकम् ।  
आपः क्षीरकुशाग्राणि तण्डुलाः सुमनास्तिलाः ॥ ६।२१० ॥  
अर्घ्योऽष्टाङ्ग इति प्रोक्तो यवैः सिद्धार्थकैः सह ।  
कल्पयित्वा विशेषार्घ्यं तत्र मन्त्रगणान्न्यसेत् ॥ ६।२११ ॥  
सुधया परमीकृत्य वर्मणाच्छाद्य पूजयेत् ।  
तत्तोयैः कवचेनैव सकुशं प्रोक्षयेत्तथा ॥ ६।२१२ ॥  
गन्धं पुष्पञ्च धूपञ्च दीपमर्घ्यं निवेद्यकम् ।  
दधिक्षीरघृतादींश्च प्रोक्षयेद्धृदयेन तु ॥ ६।२१३ ॥  
    
(पृ० ३३)   
    
पूजार्थं कल्पितं द्रव्यं प्रत्येकमभिमन्त्रयेत् ।  
प?लोशीरपलत्रयेण सहिताः कर्पूरसत्कुङ्कुमैः  
	श्रीखण्डागरुपत्रकैश्च कुसुमैरामोदिभिः संयुताः ॥ ६।२१४ ॥  
आपो मज्जनकर्मणे प्रणिहिताः शम्भोर्यथालाभतः  
	प्रोक्तद्रव्यगणेषु लब्धमिह यत्तद्ग्राह्यमाढ्येतरैः ॥ ६।२१५ ॥  
अर्घ्याम्भसो जललवं सपुष्।पं हृदयेन तु ।  
स्नानकुम्भेषु सर्वेषु निक्षिपेत्त द्विशुद्धये ॥ ६।२१६ ॥  
हृदयेन पवित्रैर्वा यद्वाङ्गैस्तत्स्वभावकैः ।  
गन्धं वस्त्रं भूषणञ्च नैवेद्यं कुसुमं तथा ॥ ६।२१७ ॥  
सद्यवाममहाघोरन?रेशैरभिमन्त्रयेत् ।  
अवशिष्टं तु गायत्र्या मन्त्रयेद् द्रव्यशुद्धये ॥ ६।२१८ ॥  
पयेदधिघृतक्षौद्रशर्करा गन्धवारि च ।  
पवित्रैर्हृदयाद्यैर्वा स्नानार्थमभिमन्त्रयेत् ॥ ६।२१९ ॥  
विशुद्धमन्त्रद्रव्याणि इष्ट्वा गन्धादिभिः क्रमात् ।  
मुद्रया चामृतीकृत्य भावयेदमृताख्यया ॥ ६।२२० ॥  
आत्मानमर्चयेद् द्रव्यैरेवम्भूतैर्यथाक्रमम् ।  
तिलकं चन्दनं कृत्वा पुष्पं शिरसि विन्यसेत् ॥ ६।२२१ ॥  
सङ्ग्राह्य वाञ्छितं मौनं ततो मन्त्रान् विशोधयेत् ।  
मालाद्यैश्वर्यजालानि मन्त्राणां कीर्तितानि वै ॥ ६।२२२ ॥  
तेषां प्रबोधिनीशक्तिः शिवाज्ञा ॐ नमः स्मृताः ।  
ॐकार दिनमोन्ताश्च पठेन्मन्त्रानशेषतः ॥ ६।२२३ ॥  
बद्धपुष्पाञ्जलिर्भूत्वा शिवसद्भावभावितः ।  
त्रिमात्रादक्रमेणैव यावन्नादान्तमं व्रजेत् ॥ ६।२२४ ॥  
मन्त्रसुद्धिर्भवेदेवं शुद्धतत्त्वसमाश्रयात् ।  
योजये पञ्चगव्यं तु तद्विधानमिहोच्यते ॥ ६।२२५ ॥  
मण्डपस्य शुभे भागे क्षेत्रे नवपदीकृते ।  
पञ्चतत्त्वकृतन्यासे पञ्चपात्राणि विन्यसेत् ॥ ६।२२६ ॥  
शिवे सादाख्यवद्यायां काले पुंसि च देशिकः ।  
सुप्रतिष्ठं सुशान्तं च तेजोवदमृतात्मकम् ॥ ६।२२७ ॥  
रत्नोदकं च सङ्कल्प्य क्षीरं दधि घृतं न्यसेत् ।  
गोमयञ्चैव गोमूत्रम् ईशानाद्यैस्तु मन्त्रितम् ॥ ६।२२८ ॥  
एकद्वित्रिचतुःपञ्चवारैः षोढा कुशोदकम् ।  
अमृतीकृत्य सपूज्य शिवेनैकत्वमादिशेत् ॥ ६।२२९ ॥  
पयोदधिघृतक्षौद्रशर्करा गन्धवारि च ।  
पवित्रैर्हृदयाद्यैर्वा स्नानार्थमभिमन्त्रयेत् ॥ ६।२३० ॥  
नित्ये नैमित्तिके वापि काम्ये वा कारयेत्प्रभोः ।  
स्नपनं तु यथान्यायं तच्चानेकविधं भवेत् ॥ ६।२३१ ॥  
अस्त्रेण शोधयेद् भूमिं वामदेवेन लेपयेत् ।  
सूत्रन्यासमघोरेण तालमात्रान्तरं यथा ॥ ६।२३२ ॥  
त्रितालं कर्णिकामानं सर्वसामान्यमीरितम् ।  
चतुर्दलं यदा पञ्चकलशस्थापनं दिशि ॥ ६।२३३ ॥  
विदिक्ष्वपि नवाख्यं स्यात्समन्तादेकमावृतम् ।  
पञ्चविंशतिसङ्ख्यातं तत्समन्तात् समावृतम् ॥ ६।२३४ ॥  
एकोनपञ्चाशत् ख्यातमष्टोत्तरशतं द्विजाः ।  
पञ्चविंशतिसख्यातान् कलशान् मध्यमस्थितान् ॥ ६।२३५ ॥  
परिहृत्य समन्तात्तु द्वाभ्यां वैकेन मार्गतः ।  
अष्टद्वारसमायुक्तं बहिरावरणद्वयम् ॥ ६।२३६ ॥  
मध्यमे तिथिसङ्ख्याः स्युर्नवकोणे व्यवस्थिताः ।  
मध्यमे तिथिम?ख्यातं मध्यमत्रितयं त्यजेत् ॥ ६।२३७ ॥  
अष्टोत्तरशतं ह्येतत् सहस्रञ्चेन्नवाधिकम् ।  
सूत्रद्वयं न्यसेत्?पूर्वापरगं याम्यसौम्यकम् ॥ ६।२३८ ॥  
सार्धहस्तान्तरं हस्तमानान्तरमथापि वा ।  
स्याच्चतुर्दश सङ्ख्या?ता वृतिर्बाह्ये भ्रमेण च ॥ ६।२३९ ॥  
अन्तमार्गं समाबाह्य विधिः शास्त्रे समीरिता ।  
मध्यव्यूहस्य परितश्चतुष्कुण्डं तु वाऽष्टकम् ॥ ६।२४० ॥  
चत्वारिंशद्व्यूहकस्य पृथक् स्यात्पञ्चविंशतिः ।  
अष्टोत्तरसहस्रात्तु त्यजेद्बाह्यावृति गुरुः ॥ ६।२४१ ॥  
    
(पृ० ३४)   
    
तत्राग्नेयादिकोणस्थचतुर्व्यूहं समाचरेत् ।  
अन्यत्सर्वं समानं स्यादष्टपञ्चशतं भवेत् ॥ ६।२४२ ॥  
अष्टसङ्ख्यासमायुक्ते द्विशते मध्यमेष्टकम् ।  
बाह्ये षोडशसङ्ख्यातान् गृह्णीयाद्दिग्विदिग्गतम् ॥ ६।२४३ ॥  
अष्टव्यूहं तथा त्वेतदुक्तसङ्ख्यान्वितं भवेत् ।  
स्थण्डिलं पुरुषेण स्याचतुःप्रस्थमितं परम् ॥ ६।२४४ ॥  
आरभ्य द्विगुणं चैकवृद्ध्या दशगुणावधि ।  
मानं च शिवकुम्भे स्यात्तदर्धं करके मतम् ॥ ६।२४५ ॥  
चतुस्त्रिद्व्येकसङ्ख्याताः प्रस्थमानप्रपूरिते ।  
कलशे वेष्टनं द्वित्रिव्योमसूत्रैः क्रमेण तु ॥ ६।२४६ ॥  
वरालत्रुटिकर्पूरन्यग्रोधोशीरजातयः ।  
एभिर्युक्तं शिवाम्भः स्याच्छिवमन्त्राभिमन्त्रितम् ॥ ६।२४७ ॥  
तेनैव पूरयेत्कुम्भं वर्धनीकलशानपि ।  
षट्त्रिंशत्तत्त्वपर्यन्तान् कुशान् त्र्यादीनथ न्यसेत् ॥ ६।२४८ ॥  
कूर्चानैशेन मन्त्रेण द्रव्यमूलेन विन्यसेत् ।  
वस्त्रयुग्मेन संवेष्ट्य शिवकुम्भं च वर्धनीम् ॥ ६।२४९ ॥  
नवपञ्चात्मकं रत्नं शिवे शक्तौ च विन्यसेत् ।  
पाद्यमाचमनञ्चार्घ्यं पञ्चगव्यं चतुर्दिशि ॥ ६।२५० ॥  
कुशोदकं ततः क्षीरं दधिकोणे घृतं भवेत् ।  
द्वितीयस्नपनं प्रोक्तं तृतीयं च निगद्यते ॥ ६।२५१ ॥  
मधुलाजं सक्तुचूर्णं लाजचूर्णं हरिद्रका ।  
भूतीक्षुसारकदलीतिलसर्षपपानसाः ॥ ६।२५२ ॥  
नारिकेलञ्च नारङ्गद्वयं स्यान्मातुलुङ्गकम् ।  
पञ्चविंशतिमध्ये तु सन्त्यजेदन्तरावृतम् ॥ ६।२५३ ॥  
एवं कृते भवेदत्र कलशानां तु षोडश ।  
चतुर्दिक्षु च कोणेषु पाद्याद्यष्टकमीरितम् ॥ ६।२५४ ॥  
अन्तराले तु मध्वादिवसुसङ्ख्याकमीरितम् ।  
प्रागुक्तत्रितयञ्चैतद्विशेषान्नित्यकर्मणि ॥ ६।२५५ ॥  
पञ्चविंशतिसङ्ख्यातमपि नित्ये प्रशंसितम् ।  
उत्तमोत्तमपूजायामष्टोत्तरशतावधि ॥ ६।२५६ ॥  
नैमित्तिकं तदूर्ध्वस्थपूर्वोक्तमपि शंशितम् ।  
द्रव्याण्येतानि सर्वाणि मूलमन्त्रेण विन्यसेत् ॥ ६।२५७ ॥  
पिधाय बीजमुख्येन शरावैः पल्लवैस्तु वा ।  
दत्वा हृदयमन्त्रेण वस्त्राणि विविधानि च ॥ ६।२५८ ॥  
आसनं सम्प्रकल्प्यास्मिन् कुम्भे मूर्तिमनुस्मरेत् ।  
ब्रह्मभिः सकलीकृत्य तत्कलास्तत्र विन्यसेत् ॥ ६।२५९ ॥  
न्यस्तविद्यातनुं तत्तद्रूपं ध्यात्वा शिवं न्यसेत् ।  
स्थापनादि च पाद्यादि कृत्वा दत्वा हृदा गुरुः ॥ ६।२६० ॥  
गन्धं पुष्पं च धूपं च दीपमर्घ्यं विधाय च ।  
पदर्श्य लिङ्गमुद्रां तु कवचेनावकुण्ठयेत् ॥ ६।२६१ ॥  
इष्ट्वा गौरीं च वर्धन्यां योनिमुद्रां प्रदर्श्य च ।  
पञ्चकॢप्तौ तु ब्रह्माणि हित्वेशानं द्विजोत्तमाः ॥ ६।२६२ ॥  
विद्येशा नवकॢप्तौ स्युर्बाह्ये मूर्तीश्वरा दिशि ।  
अन्तरे वामदेवाद्याः पञ्चविंशतिसङ्ख्यके ॥ ६।२६३ ॥  
अष्टौ गणेश्वरा बाह्ये चाङ्गुष्ठप्रमुखास्तथा ।  
क्रोधाद्या वसुसङ्ख्याताः शतरुद्रादिकास्तु वा ॥ ६।२६४ ॥  
एकोनेन तु पञ्चाशत्स्नपने देवता मतः ।  
मध्ये विद्येश्वराः पूज्याः शतरुद्रा बहिर्मताः ॥ ६।२६५ ॥  
[अष्टोत्तरशताख्ये च स्नपने देवता मताः ।]  
विद्येशा मध्यमे देवास्त्वन्यत्र शिव एव हि ॥  
स च नाम्नां सहस्रैस्तु पठ्यते तद्विशेषतः ॥२६६ ॥  
[अष्टोत्तरसहस्राख्यस्नपने देवता मताः ॥]   
कूटाक्षरादिसंयुक्तं चतुर्थ्यन्तसमन्वितम् ।  
स्वाहान्तं वा नमस्कारप्रान्तं प्रणवपूर्वकम् ॥ ६।२६७ ॥  
पठित्वा पूजयेदीशं शिवनामाथ केवलम् ।  
लिङ्गशुद्धिक्रमात्प्राप्ता यथावदभिधीयते ॥ ६।२६८ ॥  
    
(पृ० ३५)   
    
लिङ्गं त्रिविधमाख्यातं व्यक्ताव्यक्तोभयात्मकम् ।  
स्वयम्भूदेवबाणार्षपौरुषाद्यमनेकधा ॥ ६।२६९ ॥  
स्थिरलिङ्गं चरं वापि त्रिविधं मण्डलं तथा ।  
पटं वा भित्तिचित्रं वा पीठं वा मन्त्रसंस्कृतम् ॥ ६।२७० ॥  
वह्न्यम्बुगुरुवृक्षाद्यं विद्यापीठमथापि वा ।  
विशेषतः स्वयंसिद्धं पाषाणं रत्नमेव वा ॥ ६।२७१ ॥  
अन्यद्वा लिङ्गकल्पोक्तं सैकताद्यं विशेषतः ।  
एतत्सर्वं शिवेज्यार्थं यथायोगं प्रकल्पयेत् ॥ ६।२७२ ॥  
सामान्यार्घ्यञ्च सङ्ग्राह्य द्वाराग्रे वृषभं यजेत् ।  
लोहजं संयजेद्द्वारे परिवारे तु शैलजम् ॥ ६।२७३ ॥   
सप्तवर्गाच्चतुर्थं तु सप्तस्वरविभूषितम् ।  
बिन्दुनादसमायुक्तमादो प्रणवपूर्वकम् ॥ ६।२७४ ॥  
वृषभाय नमश्चान्ते तस्मिन्ब्रह्माङ्गकल्पना ।  
द्वारमस्त्रेण सम्प्रोक्ष्य द्वारपानर्चयेत् क्रमात् ॥ ६।२७५ ॥  
गणपं भारतीमूर्ध्वे नन्दिनं जाह्नवीयुतम् ।  
महाकालेन यमुनां सव्येऽसव्ये समर्चयेत् ॥ ६।२७६ ॥  
विमलञ्च सुबाहुं च तल्पयोश्च क्रमाद्यजेत् ।  
एते पूज्या नमोन्तैश्च हृदयाद्यैर्यथाक्रमम् ॥ ६।२७७ ॥  
रूपसंस्थानभावैस्तु गन्धपुष्पादिभिः क्रमात् ।  
कार्यं त्रिविधविघ्नानां न्यस्य खङ्गमुदुम्बरे ॥ ६।२७८ ॥  
द्वारपूजावसाने तु स्नानान्ते च निवेद्यके ।  
सन्ध्यावसाने निक्षेप्यं प्रच्छन्नपटमुत्तमम् ॥ ६।२७९ ॥  
सम्पूज्यात्मभुवं वास्तोष्पते ब्रह्मण इत्यपि ।  
लिङ्गमध्यगतां पूजां पूर्वकाले प्रकल्पिताम् ॥ ६।२८० ॥  
गायत्र्या पूजयित्वा तु सामान्यार्घ्यं तु दापयेत् ।  
उच्चार्य पञ्चब्रह्माणि पूजां लिङ्गाद्विसृज्य च ॥ ६।२८१ ॥  
हृन्मन्त्रेणेशदिग्भागे पीठिकादौ यथाविधि ।  
चण्डेशायेति निक्षिप्य पिण्डिकामस्त्रयोगतः ॥ ६।२८२ ॥  
विशोध्य दक्षहस्तेन शिवलिङ्गं तु शोधयेत् ।  
अस्त्राम्बुनैव संशोध्य शिवलिङ्गं सवेदिकम् ॥ ६।२८३ ॥  
सामान्यार्घ्यजलैः पश्चादभिषेचनमाचरेत् ।  
आवाहनासनं पद्ममनन्तं स्नानकर्मणि ॥ ६।२८४ ॥  
विमलञ्चार्चने विद्यान्नैवेद्ये योगमासनम् ।  
वस्त्रादीन्यन्यकर्माणि सिंहासने प्रकल्पयेत् ॥ ६।२८५ ॥  
इत्यात्मस्थानद्रव्यार्णलिङ्गशुद्धौ कृते सति ।  
अर्चनं शैविकं कार्यमन्यथा न विधीयते ॥ ६।२८६ ॥  
गणेशं पीठवायव्यां गन्धपुष्पादिभिर्यजेत् ।  
ऐशान्यां गुरुपङ्क्तीश्च पूजयेद्धृदयेन तु ॥ ६।२८७ ॥  
आसनासनिसद्भावं ज्ञात्वा यजनमारभेत् ।  
आसनं द्विविधं प्रोक्तं देहजीवविभेदतः ॥ ६।२८८ ॥  
शुद्धविद्यान्ततोऽनन्ताद्यासनं परिकीर्तितम् ।  
महामायावसानं तु दिव्यदेहं विचिन्तयेत् ॥ ६।२८९ ॥  
जीवोऽस्मिन् शिव एव स्यादेवं त्रिविधकल्पनात् ।  
यल्लघु व्यापकं तद्धि व्याप्तं हि तदधिष्ठितम् ॥ ६।२९० ॥  
तृणवद्वायुना दृश्यं धार्यते जायते यया ।  
साऽधारशक्तिर्न्यस्तव्या पूर्वं कूर्मशिलासने ॥ ६।२९१ ॥  
चन्द्रांशुनिर्मला सौम्या चतुर्वक्त्रा चतुर्भुजा ।  
दुग्धाब्धिसदृशाकारा कल्पिता हृदयार्णगा ॥ ६।२९२ ॥  
अनन्तं नीलसङ्काशम् अनेकफणमण्डितम् ।  
हृदयेऽञ्जलिसंयुक्तमेकवक्त्रं चतुर्भुजम् ॥ ६।२९३ ॥  
क्षीराब्धितः समुत्पन्नसरोरुहसमाकृतिम् ।  
तत्राधारे हृदा मन्त्री विन्यसेदासनात्मकम् ॥ ६।२९४ ॥  
तद्वीर्यभूता धर्माद्याः चतुष्कोणस्थपादुकाः ।  
सिंहाकारसितार्कांशुपीतकृष्णनिभाः शुभाः ॥ ६।२९५ ॥  
अन्योन्यवीक्षणैः सिंहैरनेकैः परिवारिताः ।  
अधर्माज्ञानावैराग्यानैश्वर्याख्यानि तानि तु ॥ ६।२९६ ॥  
    
(पृ० ३६)   
    
चित्रवर्णस्वरूपाणि दिक्षु गात्राणि कल्पयेत् ।  
अधश्छदनमूर्ध्वं च रक्तं शुक्लं विचिन्तयेत् ॥ ६।२९७ ॥  
बन्धमोचनहेत्वादि शक्तिद्वयमयं द्वयम् ।  
नैरृत्यादीशदिग्भागे मेखलाधोर्ध्वसङ्गतम् ॥ ६।२९८ ॥  
पद्ममष्टदलोपेतं सिद्ध्यष्टकसमन्वितम् ।  
शक्तिकेसरसम्भिन्नं कर्णिकाशक्तिसंयुतम् ॥ ६।२९९ ॥  
बिल्वपत्रैः हृदा कल्प्यं लिङ्गमूले विशेषतः ।  
वामा ज्येष्ठा च रौद्री च काली चैव ततः परम् ॥ ६।३०० ॥  
कलविकरणी देवी बलविकरणी तथा ।  
बलप्रमथिनी चैव सर्वभूतदमन्यपि ॥ ६।३०१ ॥  
पूर्वादीशानपर्यन्तं केसरेषु दलेषु च ।  
मनोन्मनीं कर्णिकायां विन्यसेद्धृदयेन तु ॥ ६।३०२ ॥  
वामाद्याः शक्तयो रक्ताः श्वेताभा स्यान्मनोन्मनी ।  
मण्डलत्रयमर्केन्दुवह्न्याख्यं स्वस्वरूपतः ॥ ६।३०३ ॥  
दलान्तं केसरान्तं च कर्णिकान्तं प्रकल्पयेत् ।  
ब्रह्मा विष्णुश्च रुद्रश्च मण्डलत्रयदेवताः ॥ ६।३०४ ॥  
ब्रह्माणं सचतुर्वक्त्रं चतुर्बाहुविभूषितम् ।  
कमण्डलुधरं रक्तं दण्डहस्तं प्रजापतिम् ॥ ६।३०५ ॥  
अक्षमालाधरं दिव्यं पद्महस्तं सुलोचनम् ।  
ध्यात्वा पत्रेषु विन्यस्य सर्वकिल्विषनाशनम् ॥ ६।३०६ ॥  
अतसीपुष्पसङ्काशं शङ्खचक्रगदाधरम् ।  
पीताम्बरधरं दिव्यं वनमालाविभूषितम् ॥ ६।३०७ ॥  
स्फुरन्मकुटमाणिक्यकिङ्किणीजालमण्डितम् ।  
ध्यात्वा विष्णुं महात्मानं केसरेषु निवेशयेत् ॥ ६।३०८ ॥  
शङ्खकुन्देन्दुधवलं शूलहस्तं त्रिलोचनम् ।  
सिंहचर्मपरीधानं शशाङ्ककृतशेखरम् ॥ ६।३०९ ॥  
नीलकण्ठं वृषारूढं रुद्रं ध्यात्वा विशेषतः ।  
कर्णिकायां निवेश्यैनं महापातकनाशम् ॥ ६।३१० ॥  
तत्रैवात्मत्रयं न्यस्य गुणत्रयमतः परम् ।  
वह्नित्रयं च तत्रैव विन्यसेत् प्रविभागशः ॥ ६।३११ ॥  
एवं पृथ्व्यादितत्त्वानां शुद्धविद्यावसानकम् ।  
व्यप्ति? सञ्चिन्त्य तन्मध्ये शक्तिं भूयोऽपि विन्यसेत् ॥ ६।३१२ ॥  
एवं शक्त्यादिशक्त्यन्तमासनं परमेष्ठिनः ।  
अनन्तः कर्तृरूपेण पीठात्मा त्वत्र तिष्ठति ॥ ६।३१३ ॥  
एवं सङ्क्षेपतो विप्राः पीठकॢप्तिरिहोच्यते ।  
धर्मो ज्ञानं च वैराग्यं त्वैश्वर्यं च चतुष्टयम् ॥ ६।३१४ ॥  
अनन्तः शक्तिरित्येवं षडङ्गान्यासनस्य तु ।  
षडध्वमासनं शम्भोः पूजा स्याद्धृदयेन तु ॥ ६।३१५ ॥  
अथवाऽन्यप्रकारेण कथ्यते पीठकल्पना ।  
सर्वाध्वनिर्मितं पीठं चतुर्युगमहाङ्घ्रि?कम् ॥ ६।३१६ ॥  
पृथ्वीकन्दं तथा कालान्तस्थतत्त्वोर्ध्वनालकम् ।  
पञ्चाशद्भावसम्भिन्नकण्टकैरुपशोभितम् ॥ ६।३१७ ॥  
मायातत्त्वं बृहद्ग्रन्थि शुद्धविद्योरुपङ्कजम् ।  
विद्येश्वरदलं शक्तिकेसरैरुपशोभितम् ॥ ६।३१८ ॥  
शिवशक्तिद्वयारब्धकर्णिकाबीजराजितम् ।  
पीठमेवंविधं ध्यायेन्मातृकाक्षरसम्भवम् ॥ ६।३१९ ॥  
नपुंसकाक्षरैरेव धर्मादीन् परिकल्पयेत् ।  
अनन्तं सृष्टि?पूर्वेण तत्पूर्वेण महाम्बुजम् ॥ ६।३२० ॥  
कर्णिकान्तं स्वरान्तेन कल्पयेकपवितमः ।  
ॐकाराद्या अकारान्तास्त्यक्तषण्डनवस्वराः ॥ ६।३२१ ॥  
वामाज्येष्ठादिशक्तीनां क्रमादुत्क्रमतो नव ।  
केसराणि चतुर्विंशत्कादिभान्तर्गतानि च ॥ ६।३२२ ॥  
मकारादिहकारान्तैर्नवबीजानि कल्पयेत् ।  
मण्डलत्रयमत्रैव पूर्वक्?परिकल्पयेत् ॥ ६।३२३ ॥  
मातृकासम्भवं पीठमेवमापाद्य पूजयेत् ।  
मण्डलत्रितयेभ्युत्थामनलस्तम्भसन्निभाम् ॥ ६।३२४ ॥  
    
(पृ० ३७)   
    
मूर्तिमीश्वरतत्वान्तां लिङ्गनाहे तु विन्यसेम् ।  
हृत्सम्पुटमजातं वै मूर्तिमन्त्रमुदाहृतम् ॥ ६।३२५ ॥  
तथैव मूल एवायं सादाख्यं मन्त्रमुच्यते ।  
विन्यसेन्मूर्ध्नि मधे तु विद्यादेहं सदाशिवम् ॥ ६।३२६ ॥  
आरोहे शिवलिङ्गस्य शुद्धस्थानमयं प्रभुम् ।  
अष्टत्रिंशत्कलोपेतं ब्रह्माङ्गकृतविग्रहम् ॥ ६।३२७ ॥  
सदाशिवस्य रूपं तु ध्यानार्थमिह कथ्यते ।  
ध्यानं वै सर्वसिद्ध्यर्थं पटादौ वाऽपि निर्मितम् ॥ ६।३२८ ॥  
पञ्चास्यं दशदोर्दण्डं स्फटिकाभं त्रिलोचनम् ।  
शान्तं चन्द्रकलाचूडं सर्पसन्नद्धसज्जटम् ॥ ६।३२९ ॥  
मन्त्रसिंहासनासीनं श्वेतपद्मोपरि स्थितम् ।  
कुण्डलैः कर्णिकैर्हारैः कटिसूत्रोदरबन्धनैः ॥ ६।३३० ॥  
केयूरैः कटकैश्चैव छन्नवी?रैश्च संयुतम् ।  
षोडशाब्दयु?तं कान्तं सुप्रसन्नं स्मिताननम् ॥ ६।३३१ ॥  
शूलं परशुखङ्गं च वज्रं वह्निं च दक्षिणे ।  
अभयं पाशमन्यच्च घण्टां नागाङ्कुशौ तथा ॥ ६।३३२ ॥  
वामहस्तगतं ध्यायेदन्यथा च निगद्यते ।  
प्रसादाभयखट्वाङ्गशक्तिशूलास्तु सव्यतः ॥ ६।३३३ ॥  
वामे डमरुसर्पाक्षमालेन्दीवरपूरकैः ।  
इच्छाज्ञानक्रियाशक्तित्रयनेत्रयुतं स्मरेत् ॥ ६।३३४ ॥  
चन्द्रः सर्यज्ञतारूपः दशहस्ता दिशो दश ।  
त्रिशूलं त्रिगुणं प्रोक्तं सत्ता परशुरुच्यते ॥ ६।३३५ ॥  
खड्गमीशप्रतापः स्याद्वज्रं दुर्भेद्यता भवेत् ।  
बहिः संहारिणी शक्तिः पाशानां भस्मसात्करी ॥ ६।३३६ ॥  
प्रकाशिका पदार्थानां महामायोर्ध्ववर्तिनाम् ।  
नागोपधृष्टता शक्तिः सर्वेषां च विधायिका ॥ ६।३३७ ॥  
पाशं पाशत्रयं विद्यान्मायाकर्ममलात्मकम् ।  
घण्टा नादात्मकं रूपं मन्त्रविग्रहबोधकम् ॥ ६।३३८ ॥  
अभयं सर्वलोकानां शक्तिर्वै परिपालिनी ।  
यद्भोग्ये ह्यात्मनः प्राप्तिस्त्वत्रैव नियमोऽङ्कुशम् ॥ ६।३३९ ॥  
एवम्भूतस्वरूपाणि स्मर्यन्ते चायुधानि वै ।   
ईशः स्फटिकवन्मध्ये पूर्वे कुङ्कुमवन्नरः ॥ ६।३४० ॥  
दक्षिणेऽञ्जनवद्घोरः सौम्ये वामः कुसुम्भवत् ।  
चन्द्रांशुनिर्मलं सद्यं वक्त्रं पश्चिमदिग्गतम् ॥ ६।३४१ ॥  
सिंहनादमुखं पूर्वे ललाटे नयनं शुभम् ।  
भ्रूहीनं तुङ्गनासं च सुकपोलस्मिताधरम् ॥ ६।३४२ ॥  
दक्षिणं भीषणाकारं दंष्ट्रादन्तुरकर्कशम् ।  
विवृतास्यं महाघ्राणं वृत्ताक्षं लेलिहानकम् ॥ ६।३४३ ॥  
नागाभरणसंयुक्तं कपालकृतशेखरम् ।  
ज्वालाकृ?तिजटाव्यालभोगिबद्धोर्ध्वचूडकम् ॥ ६।३४४ ॥  
पीतमाप्यं प्रसन्नं च सुनासं सुललाटकम् ।  
त्र्यक्षं मकुटयुक्तं च कुण्डलालङ्कृतं शुभम् ॥ ६।३४५ ॥  
भृङ्गाकारकचव्रातं काञ्चनाभरणान्वितम् ।  
ललाटतिलकोपेतं दर्पणासक्ततेजसम् ॥ ६।३४६ ॥  
अलकावतंससंयुक्तं सौम्यं कान्तवपुर्युतम् ।  
तत्रैशानःस्थितोत्तानो मूर्धस्थस्त्वतिभीषणः ॥ ६।३४७ ॥  
कुण्डलालङ्कृतस्त्र्यक्षो मौलीन्दुतरुणः स्मृतः ।  
एवं वक्त्राणि सम्भाव्य रूपं सादाशिवं यजेत् ॥ ६।३४८ ॥  
यथा देहे तथा देवे मन्त्रन्यासं प्रकल्पयेत् ।  
एवं शाक्तं वपुः कल्प्य तस्मिन् परमकारणम् ॥ ६।३४९ ॥  
शिवं वै शाश्वतं सत्यं ज्ञानानन्दसुखात्मकम् ।  
व्यापकं सर्वतत्त्वानामप्रमेयमनूपमम् ॥ ६।३५० ॥  
वाच्यवाचकरहितं वाङ्मनोऽतीतगोचरम् ।  
व्यक्तं कुर्याद्विशेषेण निष्कलं सकलात्मनि ॥ ६।३५१ ॥  
इत्यावाहनपूर्वैस्तु मूलमन्त्रैर्नियन्त्रणात् ।  
यथा काष्ठम?तो वह्निर्व्य?ज्यते मथनादिभिः ॥ ६।३५२ ॥  
तथा मन्त्रप्रभावेन भक्त्याऽभिव्यज्यते शिवः ।  
    
(पृ० ३८)  
    
कृत्वा हृद्गतमञ्जलिं सङ्कुसुमं प्रासादमन्त्रं पठन्  
	भक्त्या निष्कलगोचरं समरसीभावं गतः साधकः ।  
ध्यायेदुत्क्रमतः स्वशक्तिभवने नादे तथा बिन्दुके  
	निष्क्रान्तं क्रमतः स्वशक्तिकिरणैः स्यादेवमावाहनम् ॥ ६।३५३ ॥  
    
ऋषयय ऊचु :-  
    
	सर्वगस्य शिवस्येह कथमावाहनं प्रभो ।  
यद्यावाहनमिष्टं स्यात्सर्वगत्वं विहन्यते ॥ ६।३५४ ॥  
    
ईश्वर उवाच :-  
    
आमूलाग्रस्थितस्याग्नेरभिव्यक्तिर्यथा तरौ ।  
तद्वदेकत्र चिद्व्यक्तिर्व्यापकस्य न बाध्यते ॥ ६।३५५ ॥  
यथात्मनस्तनुद्वारा स्यातामिह गमागमौ ।  
तद्वन्मन्त्रतनुद्वारा शिवस्येष्टौ गमागमौ ॥ ६।३५६ ॥  
अचिन्त्यशक्तियुक्तत्वाद्व्यापकोऽव्यापकश्च सः ।  
सतनुस्तनुहीनो वा सर्वकृत्सर्वगः शिवः ॥ ६।३५७ ॥  
एवं बिन्दुगतं त्वीशं हस्तपुष्पगतं स्मरेत् ।  
तच्च प्राणपथा कार्यं नाड्या ज्योतिः स्वरूपया ॥ ६।३५८ ॥  
तस्मादादाय लिङ्गस्थं स्थापिन्या विन्यसेत्तनौ ।  
येन सामर्थ्यतः शम्भोः स्वस्य स्वस्वामिता भवेत् ॥ ६।३५९ ॥  
तच्छक्तिप्रकटीभावः सन्निधानं स्वमुद्रया ।  
सन्निधेरपरित्यागे योऽर्चाकालावसानकः ॥ ६।३६० ॥  
सन्निरोधो निरोधिन्या विभोरपि विभाव्यते ।  
लोके सुखात्मकं वस्तु गोपनीयं यथा तथा ॥ ६।३६१ ॥  
तस्यावकुण्ठनं कार्यमवकुण्ठनमुद्रया ।  
यथानलतरण्याद्याः समर्थाः स्वस्वदीप्तिभिः ॥ ६।३६२ ॥  
तद्वदङ्गैः स्वभावोत्थैरधृष्योऽखिलकृच्छिवः ।  
अस्तित्वं हृदयं तस्य शिरश्चोर्ध्वं शिखास्थितिः ॥ ६।३६३ ॥  
शिखा स्वतन्त्रता तस्य कवचं गोप्तृता भवेत् ।  
निरस्यति यया शक्त्या भवमस्त्रं तदस्य हि ॥ ६।३६४ ॥  
नेत्रं सर्वज्ञताशक्तिः समस्तार्थप्रकाशिका ।  
एवं षाङ्गुण्यमत्रोक्तं जगत्कर्तुः शिवस्य तु ॥ ६।३६५ ॥  
एतानि हृदयादीनि षडङ्गानि स्वमन्त्रतः ।  
हृच्छिरश्चूलिकागात्रनेत्रहस्तेषु विन्यसेत् ॥ ६।३६६ ॥  
अङ्गाङ्गिनोरभिन्नत्वप्रतिपत्तिर्विभिन्नयोः ।  
अमृतीकरणं प्रोक्तं प्रभोरमृतमुद्रया ॥ ६।३६७ ॥  
प्ररोचनं भवेत्तस्य रुचिराङ्गप्रवर्धनम् ।  
तन्महामुद्रया कुर्यान्मोदनद्रावणार्थया ॥ ६।३६८ ॥  
षडध्वविग्रहं देवं सम्मुखं शक्तिसंयुतम् ।  
परमानन्दसन्दोहधवलीकृतदिङ्मुखम् ॥ ६।३६९ ॥  
ध्यात्वा पाद्यं पदे दद्यान्मुखेष्वाचमनं ततः ।  
अर्घ्यं मूर्धसु दातव्यं दूर्वापुष्पाक्षतं तथा ॥ ६।३७० ॥  
नत्यन्तेन हृदा पाद्यमाचामं स्यात् स्वधान्ततः ।  
स्वाहान्तेन हृदा चार्घ्यं दूर्वाद्यं वौषडन्ततः ॥ ६।३७१ ॥  
कृत्वैवं दशसंस्कारानुपचारैश्च पूजयेत् ।  
पूजोपचारैर्विभवानुसारैः  
	स्नानादिभिः स्वल्पतरैर्महद्भिः ।  
विधीयते नित्यविधौ समस्तैः  
	स्रगा?दिभिः काम्यविधाववश्यम् ॥ ६।३७२ ॥  
स्नानं वस्त्रविलेपनञ्च कुसुमं धूपोऽथ दीपो हवि-  
	स्ताम्बूलं मुखवासगन्धसहितं गीतं च नृत्तं महत् ।  
होमो भूतबलिप्रदानसहितो नित्योत्सवो वा बलिः  
	सङ्गीतञ्च समस्तमेतदुदितं शम्भोर्विभूतौ सति ॥ ६।३७३ ॥  
गन्धं पुष्पञ्च धूपञ्च दीपं नैवेद्यमेव च ।  
पञ्चोपचारा एते स्युर्दीपान्तं वाऽपि सम्मतम् ॥ ६।३७४ ॥  
स्नानयोग्याः स्नापनी?याश्चित्राद्यास्तद्विवर्जिताः ।  
कृपाणदर्पणादौ? वा मणौ वा प्रतिबिम्बिते ॥ ६।३७५ ॥  
दीपान्तमर्चनं प्रोक्तं नैवेद्यान्तं तु पूजनम् ।  
बल्यन्तं शान्तिकं प्रोक्तं पूजा हि त्रिविधोच्यते ॥ ६।३७६ ॥  
    
(पृ० ३९)   
    
सायं प्रातत्?तथाभ्यर्च्य मध्याह्ने तु निवेदनम् ।  
प्रस्थद्वयं तु तत्काले पावयित्वा निवेदयेत् ॥ ६।३७७ ॥  
एको दीपो द्विकालेऽपि रात्रौ दीपद्वयं त्विह ।  
एवमुक्तप्रकारेण अधमाधममाचरेत् ॥ ६।३७८ ॥  
प्रातः काले च मध्याह्ने द्विःप्रस्थं तण्डुलं हविः ।  
सायं प्रातः समभ्यर्च्य दीपाश्चत्वार एव हि ॥ ६।३७९ ॥  
प्रस्थद्वयं त्रिकाले तु प्रत्येकमथ निर्दिशेत् ।  
दीपाश्चत्वार एव स्युः साये तु द्विगुणास्ततः ॥ ६।३८० ॥  
अधमत्रितये धीमान् वाद्यध्वनिसमन्वितम् ।  
मध्यमस्याधमञ्चैव मध्याह्ने चाढकं हविः ॥ ६।३८१ ॥  
प्रातः साये च द्विःप्रस्थं दीपैर्द्वादशभिर्युतम् ।  
त्रिकालं पुष्प लङ्गेन बलिदानं नयेद् द्विजः ॥ ६।३८२ ॥  
मध्यमान्मध्यमं चैव त्रिकाले चाढकं हविः ।  
अर्धयामे तदर्धं च चतुर्विंशतिदीपकम् ॥ ६।३८३ ॥  
त्रिकालं बलिसंयुक्तं पुष्पेणार्घ्यं बलिक्रमात् ।  
वाद्यध्वनिसमायुक्तं शङ्खकाहलसंयुतम् ॥ ६।३८४ ॥  
मध्याह्ने नित्यहोमं च शिवमन्त्रेण संयुतम् ।  
मध्यमस्योत्तमे चैव त्रिकालेष्वाढकद्वयम् ॥ ६।३८५ ॥  
आढकञ्चार्धयामे तु दीपसप्ततिसंयुतम् ।  
त्रिकालं बलिदानं स्यात्त्रिकालं होममाचरेत् ॥ ६।३८६ ॥  
सर्ववाद्यसमायुक्तं षट्काले च सुधोषयेत् ।  
षड्विधं यत्र कुर्वीत कालसङ्ख्या न विद्यते ॥ ६।३८७ ॥  
उत्तमस्याधमं यत्र द्रोणेनैव त्रिसन्धिषु ।  
द्रोणार्धमर्घयामे तु दीपास्त्वष्टशतं भवेत् ॥ ६।३८८ ॥  
त्रिकालं बलिदानं स्यात् त्रिकालं होममाचरेत् ।  
वाद्यकानां चतुर्विंशत्सर्ववाद्यसमन्वितम् ॥ ६।३८९ ॥  
गणिकास्तु चतुस्त्रिंशत् चतुर्विंशति वा दश ।  
रूपायौवनसम्पन्नारित्रकालं नृत्तमाचरेत् ॥ ६।३९० ॥  
पञ्चाचार्यसमायुक्तं कालं यामसमन्वितम् ।  
उत्तमं मध्यमं यत्र त्रिकालेषु चतुर्हविः ॥ ६।३९१ ॥  
पायसादीनि विधिना प्रत्येकं द्रोणतण्डुलैः ।  
द्रोणं शुद्वोदनं कुर्यात् पाचयित्वा पृथक् पृथक् ॥ ६।३९२ ॥  
द्रोणं तु चार्धयामे तु दीपाश्चैव शतद्वयम् ।  
त्रिकालं बलिहोमं च शीतारिदीपमुच्यते ॥ ६।३९३ ॥  
वाद्यकानां चतुस्त्रिंशत् पञ्चाशद्गणिकान्वितम् ।  
कालं यामद्वयं प्रोक्तं नृत्तं कुर्यात्त्रिसन्धिषु ॥ ६।३९४ ॥  
उत्तमोत्तममुद्दिश्य हविष्यक्रममुच्यते ।  
पायस्या?दीनिपिक्वानि पञ्चद्रोणेन वै पृथक् ॥ ६।३९५ ॥  
तदर्धमर्धरात्रेस्तु? दीपाः पञ्चशतं भवेत् ।  
त्रिकालं बलिहोमं च पञ्चाशद्वाद्यसंयुतम् ॥ ६।३९६ ॥  
षोडशद्विशतैश्चैव गणिकाभिः समन्वितम् ।  
नृतं कुर्यात्त्रिसन्ध्यायां कालो यामयुतो भवेत् ॥ ६।३९७ ॥  
पञ्चवर्णहवीष्यत्र पायासादीनि च क्रमात् ।   
द्रोणतण्डुलसिद्धानि तदर्धेन तदर्धतः ॥ ६।३९८ ॥  
एषामेकद्वयं वाऽपि त्रयं वा सर्वमेव वा ।  
हर्विदद्याद्विशेषेण एककालेऽथवा पुनः ॥ ६।३९९ ॥  
शुद्धान्नं द्विगुणं प्रोक्तमेतत्सामान्यमीरितम् ।  
एवं नवविधे प्रोक्तं प्रत्येकं तु विधीयते ॥ ६।४०० ॥  
स्नातोदभाण्डंसम्पूज्य स्नानाम्भोगन्धवासितम् ।  
संहितामन्त्रसं?जतं सपुष्पं धूपितं शुभम् ॥ ६।४०१ ॥  
तैलेन हस्तयन्त्राद्यैः साधितेन नवेन च ।  
पक्वेन? वासितेनाऽथ शुद्धगव्येन सर्पिषा ॥ ६।४०२ ॥  
सपीठं लिङ्गमभ्यज्य धूपयेत्तदनन्तरम् ।  
शुभेन शालिपिष्टेन हरिद्रासंयुतेन च ॥ ६।४०३ ॥  
उद्वर्त्य माषचूर्णेन निमज्जन?मथाचरेत् ॥  
सुगन्धामलकाद्यैस्तु स्नानं तत्र विधीयते ॥ ६।४०४ ॥  
    
(पृ० ४०)   
    
वर्णभूतशरावैस्तु वज्राद्यैर्गोमयोद्भवैः ।  
पौष्टिकैर्वा सुरचितै राजिकालवणेन तु ॥ ६।४०५ ॥  
कोष्णाम्बुभिर्गन्धतोयैः कषायैरभिषेचयेत् ।  
पयोदधिघृतक्षौद्रशर्कराद्यैः स्वशक्तितः ॥ ६।४०६ ॥  
कुडुपाद्याढकान्तैश्च कुडुपाद्वर्धितैरपि ।  
खण्डाभावादिक्षुसारो मध्वभावे घृतं भवेत् ॥ ६।४०७ ॥  
जलधूपान्तरैः कार्योऽभिषेको विभवे सति ।  
नालिकेरफलाम्भोभिरन्यैर्वा रसवद्रसैः ॥ ६।४०८ ॥  
पुष्पाद्यैर्हेमतोयैश्च रत्नोदैर्गन्धतोयकैः ।  
अभिषेकं ततः कुर्यान्न कुर्याच्छून्यमस्तकम् ॥ ६।४०९ ॥  
तर्जन्यङ्गुष्ठयोगेन पुष्पाण्यादाय हेतिना ।  
तेन मूर्ध्निगतं पुष्पं त्यक्त्वाऽन्यत् तत्र योजयेत् ॥ ६।४१० ॥  
अष्टपुष्पं त्रिगन्धं च सप्तवारि नियोजयेत् ।  
आवाहनार्घ्यपाद्येषु स्नाने धूपविलेपने ॥ ६।४११ ॥  
नैवेद्ये च विसर्गे च पुष्पमष्टसु योजयेत् ।  
अर्घ्ये विलेपने स्नाने त्रिषु गन्धं प्रकल्पयेत् ॥ ६।४१२ ॥  
पुष्पदानार्घ्यपाद्येषु स्नाने चाचमनं तथा ।  
क्षालने प्रोक्षणे चैव वारि सप्तसु योजयेत् ॥ ६।४१३ ॥  
धूपं सर्वत्र दातव्यं शेषं ज्ञात्वा प्रयोजयेत् ।  
द्वारपूजावसाने तु स्नानान्ते च निवेद्यके ॥ ६।४१४ ॥  
सन्ध्यावसाने निक्षिप्य प्रच्छन्नपटमुत्तमम् ।  
स्थापितैः कलशैः पश्चादभिषेकं समाचरेत् ॥ ६।४१५ ॥  
वामहस्ततले कृत्वा गडडुकं लिङ्गमस्तकात् ।  
कुसुमं पूर्वविन्यस्तं तदस्त्रेणापनीय च ॥ ६।४१६ ॥  
धौतपाणिः समन्त्रेण शङ्खमुद्रापरिप्लुतैः ।  
जलैरनुच्चलद्भिश्च स्नापयेदीशमस्तके ॥ ६।४१७ ॥  
नोपरि भ्रामयेद्धस्तं न मुद्रां बन्धयेदधः ।  
अद्भिरुच्चलिताभिस्तु तद्द्रव्याणि न सेवयेत् ॥ ६।४१८ ॥  
जयशब्दसमोपेतं शिवकुम्भञ्च वर्धनीम् ।  
उद्धृत्य नीत्वा देवाग्ने यन्त्रिकोपरि विन्यसेत् ॥ ६।४१९ ॥  
दत्वा घटस्थदेवाय देव्यै पाद्यादिकं त्रयम् ।  
गन्धं पुष्पं च धूपं च दीपमर्घ्यं विधाय च ॥ ६।४२० ॥  
अपनीय पिधानं तद्दक्षहस्तेन देशिकः ।  
कूर्वं सपुष्पं तोयाभ्यां शिवमन्त्रमनुस्मरन् ॥ ६।४२१ ॥  
सङ्गृह्य तत्त्वचित्तस्तु लिङ्गमूर्ध्नि मनुं न्यसेत् ।  
देवेशीमपि तद्वामे देवस्य विनिवेशयेत् ॥ ६।४२२ ॥  
शिवमन्त्रं स्मरन् कुम्भतोयेन स्नापयेच्छिवम् ।  
पिण्डिकारूपिणीं देवीं स्नापयेत्तदनन्तरम् ॥ ६।४२३ ॥  
सुगन्धामलकाद्यैस्तु स्नानं तत्र विधीयते ।  
गन्धाम्बुनाऽभिषेकं तु कृत्वा लिङ्गं सपीठकम् ॥ ६।४२४ ॥  
वक्त्रेष्वाचमनं दत्वा मार्जयेच्छुद्धवाससा ।  
गन्धद्रव्यैः समालिप्य शिवलिङ्गं सवेदिकम् ॥ ६।४२५ ॥  
वस्त्रैर्नानाविधैर्द्रव्यैर्देवमाच्छाद्य निर्मलैः ।  
दत्वाष्टपुष्पं देवाय दद्यान्मन्त्रहविस्ततः ॥ ६।४२६ ॥  
मुद्गान्नं वाऽथ शुद्धान्नमुपदंशादिसंयुतम् ।  
शुद्धाभिः पुष्पमालाभिः पत्रच्छेदैरथार्चयेत् ॥ ६।४२७ ॥  
हेमपट्टैश्च मकुटैः पर्णैर्हेमविनिर्मितैः ।  
हेमदूर्वाङ्कुरैर्हेमलक्ष्मीपुष्पैरनेकशः ॥ ६।४२८ ॥  
भूषयेच्चन्द्रखण्डेन हेमपुष्पैरनेकशः ।  
त्रिसरेणोत्तरीयेण कटिसूत्रेण साधकः ॥ ६।४२९ ॥  
हैमेन कृत्तिवासेन हैमक?त्रेण चैव हि ।  
अन्यैर्मकुटपुष्पाद्यैर्गोलकैर्हेमनिर्मितैः ॥ ६।४३० ॥  
भूषयेच्च यथान्यायं रत्नैर्नानाविधैरपि ।  
माणिक्यमर्कवारे स्याच्चन्द्रवारे तु मौक्तिकम् ॥ ६।४३१ ॥  
कुजवारे प्रवालं स्याद् बुधे मरकतं भवेत् ।  
गुरौ तु पुष्परागं स्याच्छुके वज्रमिति स्मृतम् ॥ ६।४३२ ॥]  
    
(पृ० ४१)   
    
इन्द्रनीलं च सौरे स्यात्सर्वाण्येतानि यानि च ।  
सर्ववारेषु योग्यानि भूषणानां विधिर्मतः ॥ ६।४३३ ॥  
दत्वाऽजातेन पाद्यं तु पादयोस्तन्मुखेषु च ।  
आचामान्ते च मूर्धादौ शिरस्यर्घ्यं प्रदापयेत् ॥ ६।४३४ ॥  
पञ्चगव्याभिषेकादौ महाघण्टारवान्वितम् ।  
उपस्नानसमायुक्तं धूपं वा विनिवेदयेत् ॥ ६।४३५ ॥  
अवश्यमावृतान्ते स्यादुपस्नानं सधूपकम् ।  
गापयेन्मन्त्रगानं वा वीणानादमथापि वा ॥ ६।४३६ ॥  
वेदाध्ययनमन्यच्च शास्त्रपाठादिकञ्च यत् ।  
तदूर्ध्वं गौडभाषाद्यैर्गानं धूपान्तमाचरेत् ॥ ६।४३७ ॥  
ऊर्ध्वं द्राविडभाषाङ्गं गानं नृत्तयुतं तु वा ।  
संस्कृतादनपभ्रंशं नानास्वरसमन्वितम् ॥ ६।४३८ ॥  
यदष्टादशभाषोत्थं गानं वा परिकल्पयेत् ।  
नानादेशप्रसूतं च नर्तनं परिकल्प्य च ॥ ६।४३९ ॥  
पुष्पप्रतिसराद्यैश्च समन्ताल्लम्बयेदधः ।  
निर्धूमज्वलदङ्गारपूर्णपात्रोदरे भृशम् ॥ ६।४४० ॥  
दह्यमानेन धूपेन धूपयेत्तदनन्तरम् ।  
सुरूपां धीरनिर्घोषां घण्टां वामेन पाणिना ॥ ६।४४१ ॥  
वादयन् सर्वदा धूपमुत्क्षिपेदस्त्रचोदितम् ।  
कपिलाघृतसम्पूर्णैः कर्पूरागरुवर्तिभिः ॥ ६।४४२ ॥  
अनिर्वाणप्रदीपैश्च चक्रतोरणदीपकैः ।  
त्रिशूलदीपिकाभिश्च दीपमालाभिरेव च ॥ ६।४४३ ॥  
अन्यैर्नानाविधैर्दीपैर्ज्वालयेत्तु समन्ततः ।  
गोदानं तिलदानं च स्वर्णदानं तथैव च ॥ ६।४४४ ॥  
गवां तृणादिदानं च कुर्याल्लोकोपचारतः ।  
प्रभूतैः स्नेहसम्पूर्णैर्ज्वलद्भिर्दीपकैः स्थिरैः ॥ ६।४४५ ॥  
कुर्यादारात्रिकं पश्चात्सद्वर्त्या प्रतिबोधितैः ।  
यथाङ्गं भमस्नाऽऽलभ्य तिलकैर्वा त्रिपुण्ड्रकैः ॥ ६।४४६ ॥  
धूपै दीपेऽथ नैवेद्यं बलावभ्यन्तरेऽपि च ।  
सकृदावमनं दत्वा कर्तव्यं कर्म चोत्तरम् ॥ ६।४४७ ॥  
प्रणम्याध्येष्य लब्धाज्ञो बहिरावरणं यजेत् ।  
ईशानं कर्णिकायां तु पूजयेत्?कुसुमादिभिः ॥ ६।४४८ ॥  
पुरुषं पूर्वपत्रे तु अघोरं दक्षिणे यजेत् ।  
वाममुत्तरपत्रे तु सद्यं पश्चिमपत्रतः ॥ ६।४४९ ॥  
विन्यसेत्पञ्चपत्राणि पञ्चवक्त्रयुतानि च ।  
बाहुभिर्दशभिश्चैव शशाङ्कमकुटैः सह ॥ ६।४५० ॥  
ध्यातव्यानि स्वरूपाणि वरायुधधराणि च ।  
अग्नीशरक्षोवायव्यचतुर्दिक्षु गतं यजेत् ॥ ६।४५१ ॥  
वृच्छिरश्चूलिकावर्म नेत्रमस्त्रं यथाक्रमम् ।  
हृदयं चन्द्रवर्णाभं शिरो गोरोचनप्रभम् ॥ ६।४५२ ॥  
तटिज्ज्वलनसङ्काशां शिखां सम्यग्विचिन्तयेत् ।  
आधूम्रं कवचं न्यस्येदस्त्रं कपिलवर्णकम् ॥ ६।४५३ ॥  
ज्योतीरूपप्रकाशं च नेत्रं मध्यगतं स्मरेत् ।  
पञ्चवक्त्रयुताः सर्वे दशबाह्विन्दुभूषिताः ॥ ६।४५४ ॥  
नानाभरणसंयुक्ताः नानास्रग्गन्धभूषिताः ।  
द्विरष्टवत्सराकाराः सुरूपाः स्थिरयौवनाः ॥ ६।४५५ ॥  
प्रसन्नवदनाः सौम्यास्त्रिणेत्राः स्वस्तिकासनाः ।  
मूर्धादिभ्यो हृदादिभ्यस्त्वानेतव्याः प्रभोरिमे ॥ ६।४५६ ॥  
ईशानं नेत्रमैशान्यामथवा साधको यजेत् ।  
गर्भावरणमेवं तु पूजयेदभितो हरम् ॥ ६।४५७ ॥  
स्थानेऽस्मिन्नथवा पूज्या वामाद्याः शक्तयो नव ।  
अङ्कारूढा प्रभोः पूज्या आदिशक्तिर्मनोन्मनी ॥ ६।४५८ ॥  
आवाहनादिनैतानि स्वमन्त्रैः क्रमशोऽर्चयेत् ।  
नावकुण्ठनमेतेषाममृतीकरणं विना ॥ ६।४५९ ॥  
संस्काराष्टकमेवैतत्प्रत्येकं विहितं बुधैः ।  
स्नपनं दीपकॢप्तिश्च न पृथक् चाङ्गभावतः ॥ ६।४६० ॥  
    
(पृ० ४२)   
    
विद्येश्वरा द्वितीये तु अनन्ताद्या यथाक्रमम् ।  
अनन्तेशश्च सूक्ष्मश्च शिवोत्तमैकनेत्रकौ ॥ ६।४६१ ॥  
एकरुद्रस्त्रिमूर्तिश्च श्रीकण्ठश्च शिखण्डिकः ।  
एते देवाश्चतुर्वक्त्रा हरवद्दशबाहवः ॥ ६।४६२ ॥  
खण्डेन्दुमौलयः सौम्याः पद्मस्था विविधायुधाः ।  
खड्गखेटधनुर्बाणकमण्डल्वक्षसूत्रिणः ॥ ६।४६३ ॥  
वराभयकरोपेताः शूलपङ्कजपाणयः ।  
युगान्तादित्यसङ्काशाः संसृष्टौ शिवचोदिताः ॥ ६।४६४ ॥  
अनन्तः पूर्वतः पूज्यः सूक्ष्मं दक्षिणतो यजेत् ।  
शिवोत्तमं तु वारुण्यामेकनेत्रं तथोत्तरे ॥ ६।४६५ ॥  
एकरुद्रं तथैशान्यां त्रिमूर्तिं चाग्निगोचरे ।  
श्रीकण्ठां चैव नैरृत्यां वायव्यां तु शिखण्डिनम् ॥ ६।४६६ ॥  
गणेश्वरास्तृतीये तु कुबेराशादितः क्रमात् ।  
सिंहारूढाम्बिका त्र्यक्षा पीताभा दर्पणोद्वहा ॥ ६।४६७ ॥  
ऐशान्यां संस्थितश्चण्डः शुद्धवैडूर्यसप्रभः ।  
वैयाघ्रवसनस्त्र्यक्षः शूलदण्डकुठारभृत् ॥ ६।४६८ ॥  
वराभयकरश्चण्डः चन्द्रखण्डाहिभूषितः ।  
नन्दिनं पूर्वदिग्भागे पद्मरागसमप्रभम् ॥ ६।४६९ ॥  
त्रिणेत्रं शूलहस्तं च सौम्यं नागोपवीतिनम् ।  
हरिताभं महाकालं शूलहस्तं त्रिलोचनम् ॥ ६।४७० ॥  
नागोपवीतिनं रौद्रमाग्नेय्यां दिशि पूजयेत् ।  
गणेशो वामनाकारो गजवक्त्रः स्वदन्तभृत् ॥ ६।४७१ ॥  
मौलिकुम्भः शूर्पकर्णः त्रितालकरपल्लवः ।  
सलङ्डुककुठाराक्षमालाहस्तस्त्रिलोचनः ॥ ६।४७२ ॥  
बिसिनीपत्रसङ्काशः पूज्यो वै यमदिक्स्थितः ।  
वृषो वृषाकृतिस्त्र्यक्षः कुन्देन्दुतुहिनद्युतिः ॥ ६।४७३ ॥  
आधारभूतो धर्मात्मा पूज्यो निरृतिगोचरः ।  
निर्मांसविग्रहो भृङ्गी श्वेतो वारुणदिग्गतः ॥ ६।४७४ ॥  
षड्वक्त्रो बालवेषश्च द्वादशाक्षस्तथा भुजः ।  
शक्तिखड्गपताकाब्जप्रासकुक्कुटदण्डभृत् ॥ ६।४७५ ॥  
वराभयधनुर्बाणमहापरशुमानपि ।  
चतुर्भुजो द्विबाहुर्वा भवत्येकाननः श्रियै ॥ ६।४७६ ॥  
शक्तिकुक्कुटहस्तस्तु वराभयसमन्वितः ।  
वायव्यां विद्रुमाभासः पूजनीयः फलार्थिभिः ॥ ६।४७७ ॥  
अथवाऽन्यप्रकारेण पूजनीया गणेश्वराः ।  
देवी चैव तु चण्डेशो महाकालो वृषस्तथा ॥ ६।४७८ ॥  
नन्दीशश्च गणाध्यक्षो भृङ्गी च स्कन्द एव च ।  
ध्यायेदेताननुद्विग्नः पद्मरागसमप्रभान् ॥ ६।४७९ ॥  
लोकपालांश्चतुर्थे तु क्रमशः स्वस्वदिग्गतान् ।  
द्विरदेन्द्रसमारूढं पीतवर्णं तु वज्रिणम् ॥ ६।४८० ॥  
सहस्राक्षं यजेदिन्द्रं पूर्वभागे व्यवस्थितम् ।  
ज्वालामालावृतं शक्तिधरमग्निमजासनम् ॥ ६।४८१ ॥  
महिषस्थं यमं कृष्णं दक्षिणे दण्डपाणिनम् ।  
नैरृत्यां निरृतिं नीलं गदाहस्तं नरासनम् ॥ ६।४८२ ॥  
वारुणे वरुणं श्वेतं झषस्थं पाशहस्तकम् ।  
शबलं ध्वजहस्तञ्च मृगस्थमनिलेऽनिलम् ॥ ६।४८३ ॥  
खड्गहस्तं निधानस्थं कुबेरं पीतमुत्तरे ।  
कपिलं शूलहस्तं च वृषारूढं त्रिलोचनम् ॥ ६।४८४ ॥  
प्रसन्नवदनं हृष्टमीशानं शाङ्करे यजेत् ।  
विष्णुं त्वधोगतं कृष्णं तार्क्ष्यस्थं चक्रपाणिनम् ॥ ६।४८५ ॥  
ब्रह्माणमरुणाभं च हंसस्थं पद्महस्तकम् ।  
ऊर्ध्वगं संयजेत् प्राज्ञः स्वस्वनामादिकाक्षरैः ॥ ६।४८६ ॥  
पञ्चमे त्वस्त्रसङ्घातं पूजनीयं यथोदितम् ।  
पूर्वभागे यजेद्वज्रं पीतवर्णं षडश्रकम् ॥ ६।४८७ ॥  
अग्नौ शक्तिं सुरक्ताभां कृष्णं दण्डं तु दक्षिणे ।  
निरृतौ नीलखड्गं तु श्वेतं पाशं तु वारुणे ॥ ६।४८८ ॥  
    
(पृ० ४३)   
    
चित्रध्वजं तु वायव्यां हेमाभामुत्तरे गदाम् ।  
ऐशान्यां ज्वलितं शूलं चक्रमर्कसमप्रभम् ॥ ६।४८९ ॥  
अधः स्थं संयजेदब्जं श्वेतमूर्ध्वे विचक्षणः ।  
पञ्चावरणपूजैवं समासात्परिकीर्तिता ॥ ६।४९० ॥  
एकावरणपूजा स्यादङ्गैर्ब्रह्मभिरेव च ।  
अथवा केवलैरङ्गैः केवलैर्ब्रह्मभिस्तु वा ॥ ६।४९१ ॥  
ब्रह्माङ्गैर्लोकपैरस्त्रैर्भवेदावरणत्रयम् ।  
हेतिभिः सहितान् लोकपालानभ्यर्चयेत्तु वा ॥ ६।४९२ ॥  
अथ ब्रह्माङ्गविद्येशमूर्त्यैकादशरुद्रकान् ।  
यजेद् गदादिभिश्चैवमन्तरावरणक्रमात् ॥ ६।४९३ ॥  
बाह्यावरणपूजा च परिवारविधौ विदुः ।  
एवमावरणं पूज्य दद्यान्नैवेद्यमुत्तमम् ॥ ६।४९४ ॥  
पञ्चवक्त्रेषु नैवेद्यमूर्ध्ववक्त्रेऽथवा पुनः ।  
अङ्गानामपि सर्वेषां पृथङ्नैवेद्यमर्धतः ॥ ६।४९५ ॥  
चरुपाकः प्रकर्तव्यः पृथक्पात्रेषु सम्भवे ।  
पूतेष्वितरथैकस्मिन् हविष्यं मन्त्रसंस्कृतम् ॥ ६।४९६ ॥  
बाह्यावरणदेवानां द्वाराध्यक्षपुरः सरम् ।  
यजनं गन्धपुष्पाद्यैः प्रत्येकं प्रविधीयते ॥ ६।४९७ ॥  
भूतादिभ्यो बलिं दद्यादथ मन्त्रनिवेद्यके ।  
तदन्ते नित्यहोमो वा प्रविश्याभ्यन्तरं पुनः ॥ ६।४९८ ॥  
तृप्तावाचमनं दद्याद्धस्तोद्वर्तनपूर्वकम् ।  
मुखवासञ्च ताम्बूलं देवयोग्यं प्रदापयेत् ॥ ६।४९९ ॥  
श्रीमत्पञ्चमहाशब्ददर्पणच्छत्रचामरैः ।  
गेयनृत्तजपस्तोत्रैस्तदा तमभिनन्दयेत् ॥ ६।५०० ॥  
हृष्टं देव्या सहासीनं सदेशं शक्तिविग्रहम् ।  
ध्यात्वा तच्छिरसि न्यस्येत् पवित्रं कर्मपूरकम् ॥ ६।५०१ ॥  
प्रत्यहं वाङ्मनःकायव्यापारजनितादलम् ।  
पतनात्त्रायते यस्मात्तस्मादेव पवित्रकम् ॥ ६।५०२ ॥  
प्रकृतौ परमीभावं सम्पूर्त्यर्थमनन्तरम् ।  
परमान्तिकमुच्चार्य प्रासादं पूर्ववन्न्यसेत् ॥ ६।५०३ ॥  
प्ररोचनं तु कर्तव्यं मुद्रया प्रागुपात्तया ।  
प्रार्थयित्वा जपं कुर्यादक्षसूत्रेण बुद्धिमान् ॥ ६।५०४ ॥  
अक्षाणामक्षकल्पानां संयमो यत्प्रसूयते ।  
दृष्टादृष्टफलावाप्तेरक्षसूत्रं तदुच्यते ॥ ६।५०५ ॥  
अष्टोत्तरशतेनाऽथ तदर्धेन तदर्धतः ।  
जपमाला प्रकर्तव्या संस्कृता शर्वशम्बरैः ॥ ६।५०६ ॥  
मध्यमानामिकाङ्गुष्ठकर्षणात् सिद्धिरुत्तमा ।  
अङ्गुष्ठतर्जनीयोगान्मध्यमा सिद्धिरिष्यते ॥ ६।५०७ ॥  
कनिष्ठाङ्गुष्ठसंयोगात् सिद्धिरुक्ता कनीयसी ।  
मूलाद्दशांशो ब्रह्माङ्गजपः कार्योऽत्र धीमता ॥ ६।५०८ ॥  
न विलम्बितमस्पष्टं न चास्वीकृतमद्रुतम् ।  
असङ्ख्यातं मनोभ्रान्त्या जपं कुर्याद्विचक्षणः ॥ ६।५०९ ॥  
नित्यादिकर्मभेदोक्तं जपं कृत्वा निवेदयेत् ।  
साधकः साध्यसिध्यर्थं विरामायेतरो जनः ॥ ६।५१० ॥  
चुलुकोदत्रयेणैव कुशपुष्पादिभिः सह ।  
ॐ गुह्यातिगुह्यगोप्ता त्वं गृहाणास्मत्कृतं जपम् ॥ ६।५११ ॥  
सिद्धिर्भवतु मे येन त्वत्प्रसादात्त्वयि स्थिते ।  
यत्किञ्चित्कर्म हे देव सदा सुकृतदुष्कृतम् ॥ ६।५१२ ॥  
तन्मे शिवपदस्थस्य भुङ्क्ष्व क्षपय शङ्कर ।  
शिवो दाता शिवो भोक्ता शिवः सर्वमिदं जगत् ॥ ६।५१३ ॥  
शिवो यजति सर्वत्र यःशिवः सोऽहमेव तु ।  
निवेद्यैवं स्वमात्मानं जपं पूजां च भक्तितः ॥ ६।५१४ ॥  
ध्यायंस्तिष्ठेच्छिवं पश्चाद्यथापूर्वमुदाहृतम् ।  
स्तुत्वाऽनेकविधैः स्तोत्रैः प्रणिपत्य पुनः पुनः ॥ ६।५१५ ॥  
नित्याग्निकार्यं कुर्वीत नित्याग्नो होममन्दिरे ।  
पचनालयवह्न्याशाकुण्डे वह्निविधिक्रमात् ॥ ६।५१६ ॥  
    
(पृ० ४४)   
    
नित्योत्सवं च कुर्वीत ताण्डवं तदनन्तरम् ।  
ततो लिङ्गं समभ्यर्च्य गन्धपुष्पादिभिः क्रमात् ॥ ६।५१७ ॥  
दद्यात्पराङ्मुखार्घ्यं च महामुद्रां प्रदर्शयेत् ।  
संहारमुद्रयास्त्रेण देवानावरणस्थितान् ॥ ६।५१८ ॥  
उत्थाप्य मूर्तिमन्त्रेण योजयेन्मूर्तिसङ्गतान् ।  
हृन्मन्त्रानुगतं मूलमुच्चार्य करणोज्झितम् ॥ ६।५१९ ॥  
सकलोपाधिनिर्मुक्तं यथा निष्कलतां गतम् ।  
शिवतत्त्वविभागेन चिन्तयेद् हृत्स्थितेन च ॥ ६।५२० ॥  
निरपेक्षो विसर्गोऽयं लिङ्गे साधारणो मतः ।  
परिगृहीतलिङ्गे तु सापेक्षः प्राक् प्रदर्शितः ॥ ६।५२१ ॥  
चललिङ्गेऽपि सापेक्षो नापेक्षः स्थण्डिले सदा ।  
सर्वत्राप्यनपेक्षस्तु प्रत्यहं तु विधीयते ॥ ६।५२२ ॥  
ऐशान्यां पूजयेच्चण्डं गन्धपुष्पादिभिः क्रमात् ।  
तस्मै समर्पयेत्सर्वं निर्माल्यं तत्प्रकीर्तितम् ॥ ६।५२३ ॥  
लिङ्गमूर्धस्थमित्येके पिण्डिकायामथापरे ।  
ऐशान्यां पीठकस्थं वा बाह्ये चण्डगृहेऽथवा ॥ ६।५२४ ॥  
क्रोधांशः परमेशस्य चण्डेश इति कीर्तितः ।  
नैवेद्यं गन्धपुष्पाद्यं द्रव्यं यज्जायते चिरात् ॥ ६।५२५ ॥  
यन्माल्यमुपभुक्तं तन्निर्माल्यमभिधीयते ।  
रजः स्थण्डिललिङ्गस्थं शिवभुक्तोज्झितं हि यत् ॥ ६।५२६ ॥  
चण्डभोज्यं दुराधर्षं वर्जनीयं प्रयत्नतः ।  
वितानच्छत्रमाल्यादि वस्त्रभूषणवाहनम् ॥ ६।५२७ ॥  
गोभूहिप?रयवासादि देवद्रव्यं तदुच्यते ।  
तस्मादन्यदपि द्रव्यं शिवाय विनिवेदितम् ॥ ६।५२८ ॥  
देवस्वं चण्डभोज्यं वा नात्मभोगाय कल्पयेत् ।  
वितानदामसंस्पर्शः धूपामोदो न दूष्यते ॥ ६।५२९ ॥  
शिवस्य दीपजालोकप्रेक्षादिरचना तथा ।  
निरपेक्षं विसृज्यैशं लिङ्गं संशोध्य पूर्ववत् ॥ ६।५३० ॥  
प्रणवे योगपीठे तु मूर्ति न्यस्य तदात्मिकाम् ।  
पवित्रैः सकलीकृत्य गायत्र्या पर्युपासयेत् ॥ ६।५३१ ॥  
अलङ्कृत्य ततः शक्त्या भोगार्थं कुसुमादिभिः ।  
वेदिकासहितं लिङ्गं क्षमस्वेति च वै वदेत् ॥ ६।५३२ ॥  
प्रक्षाल्यार्ध्यादिपात्राणि विन्यसेत् फलकादिके ।  
प्रासादगर्भमुन्मृज्य त्रिभिर्गोमयगोलकैः ॥ ६।५३३ ॥  
चण्डभोज्यं बहिस्तस्मात् क्षिपेदुच्छिष्टभाजने ।  
स्नानपानीयदुग्धाद्यैः यदि सिक्तो भवेत्तदा ॥ ६।५३४ ॥  
स्नायात्प्रक्षालयेद्वाथ नामेरूर्ध्वमधस्तथा ।  
आचम्य प्रयतो भूत्वा देवदेवं प्रणम्य च ॥ ६।५३५ ॥  
च्युतः खलितशुध्यर्थमभ्यसेन्मन्त्रसंहिताम् ।  
चललिङ्गेऽप्ययं न्यायो विहितो यज्ञमन्दिरे ॥ ६।५३६ ॥  
स्थण्डिले संहरेत्पूजां त्रिभिर्गोमयगोलकैः ।  
पाणिपादौ च प्रक्षाल्याप्याचम्य विधिना ततः ॥ ६।५३७ ॥  
प्रणम्य दण्डवद्भूमौ क्षमस्वेति च वै वदेत् ।  
    
    
    
॥ इति कामिकाख्ये महातन्त्रे अर्चनविधिश्चतुर्थः पटलः ॥  
    
    
    
    
