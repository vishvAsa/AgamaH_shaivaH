+++
title = "२३ नक्षत्रचक्रविधिः"

+++
    
नक्षत्रचक्रं वक्ष्यामि नामनक्षत्रसिद्धये ।  
आदौ शतपदं कृत्वा पर्यन्तेशानकोष्ठकात् ॥ २५।१ ॥  
आरभ्य दक्षमार्गेण न्यसेद्वर्णाननुक्रात् ।  
पञ्चतत्त्वं तथाग्नेयकोणात्पश्चिममार्गतः ॥ २५।२ ॥  
पितुरुत्तरमार्गेण वायोः पूर्वमुखेन च ।  
वर्णान् विंशतिसङ्ख्याकान् क्रमेणैवं तु विन्यसेत् ॥ २५।३ ॥  
अपहकट इत्येवमवटपर एव च ।  
नयभजखवर्णश्च गजदचल एव च ॥ २५।४ ॥  
ईशानमण्डले कुर्यात्पञ्चविंशतिकोष्ठके ।  
पश्चिमाभिमुखं पूर्वं लिखितानां तृतीयकम् ॥ २५।५ ॥  
पञ्चमं नाम नक्षत्रं स्वेन युक्तान् स्वरान्न्यसेत् ।  
एकादश न्यसेत्पश्चात्प्रान्ते न्यसेत्त्रयोदश ॥ २५।६ ॥  
अकारश्च इकारश्च उश्च एकार एव च ।  
कृत्तिका कथिता तावदो वा वो वू चतुष्टयम् ॥ २५।७ ॥  
रोहिणी कथिता शास्त्रे वे वो का की तथैव च ।  
चन्द्रभं कुश्च आर्द्रा स्यात्पञ्चविंशतिमध्यमे ॥ २५।८ ॥  
के च को च तथा हा च हीकारश्च पुनर्वसुः ।  
हुश्च हेश्च तथा होश्च डश्च पुष्यः प्रकीर्तितः ॥ २५।९ ॥  
अवशिष्टैरथाश्लेषान्नामधेयं प्रकल्पयेत् ।  
अनेन क्रमयोगेन सर्वमत्र समाचरेत् ॥ २५।१० ॥  
आर्द्रायुक्ते कुकोष्ठे च घङच्छाननुयोजयेत् ।  
हस्तयुक्ते च कोष्ठे च पूषणाठान् परिकल्पयेत् ॥ २५।११ ॥  
पूर्वाषाढां बुकोष्ठे च ध फा ढान् विन्यसेद्गुरुः ।  
भेचोत्तराभाद्रपदे दूथाझाञान् तथा नयेत् ॥ २५।१२ ॥  
नकारग्रहणेनैव ज्ञकारः स्वीकृतस्त्विह ।  
अकारग्रहणेनैव आकारः स्वीकृतस्त्विह ॥ २५।१३ ॥  
इकारग्रहणेनैव ईकारः स्वीकृतस्त्विह ।  
उकारग्रहणेनैव ऊकारः स्वीकृतस्त्विह ॥ २५।१४ ॥  
    
(पृ० ८०)   
    
एकारग्रहणेनैकाराद्याः पञ्च समाहृताः ।  
एवमन्यत्र चोन्नेयं नामनक्षत्रकल्पनात् ॥ २५।१५ ॥  
ग्रामेक्षत्रियसेवायां युद्धे च व्यवहारके ।  
नामर्क्षं योजयेद्विद्वान्नामान्तरपरिग्रहात् ॥ २५।१६ ॥  
अन्यस्मिन् जन्मऋक्षं वा वास्तुकर्मण्युभावापि ।  
एवं नक्षत्रचक्रञ्च युष्माकं कथितं मया ॥ २५।१७ ॥  
अनेनैवानुकूल्यं च विज्ञेयं स्याद्विचक्षणैः ।  
विपदि प्रत्यरे चैव वधे चैव यथाक्रमात् ॥ २५।१८ ॥  
प्रथमांशतृतीयांशादृते शेषास्तु शोभनाः ।  
तृतीये चापि पर्याये चोत्तमं परिपठ्यते ॥ २५।१९ ॥  
द्वितीये मध्यमे चैव प्रथमं कन्यसं स्मृतम् ।  
गणञ्चासुरमानुष्यं वर्जयेच्छुभमन्यथा ॥ २५।२० ॥  
एवं जन्मर्क्षके नामनक्षत्रे च प्रकल्पयेत् ।  
    
॥ इति कामिकाख्ये महातन्त्रे नामनक्षत्रविधिः त्रयोविंशः पटलः ॥  
    
    
    
    
