+++
title = "५७ शिखरलक्षणविधिः"

+++
    
अथ वक्ष्ये विशेषेण शिखरस्य तु लक्षणम् ।  
शिखरोत्सेधमानांशभागमानवशेन वा ॥ ५९।१ ॥  
दण्डिकावधि तारेण पञ्चांशं द्व्यंशकं तु वा ।  
सप्तनन्दशिवांशेषु त्रयोदशतिथौ तथा ॥ ५९।२ ॥  
सप्तदशांशके बन्धवेदपञ्चषडंशकम् ।  
सप्ताष्टांशं तु तारार्धमित्यष्टौ शिखरोदयाः ॥ ५९।३ ॥  
पाञ्चालं चापि वैदेहं मागधं चापि कौरवम् ।  
कोसलं शौरसेनं च गान्धारं पत्रिकं तथा ॥ ५९।४ ॥  
यथाक्रमेण नामानि ज्ञातव्यानि विचक्षणैः ।  
जघनादूर्ध्वमेवैते भागाः सर्वे समीरिताः ॥ ५९।५ ॥  
सर्वे तु तैतिलानां स्युरर्धाधस्तात्तु मानतः ।  
एकादशात्सप्तदशभागादेकांशवर्धनात् ॥ ५९।६ ॥  
अवन्तिकाप्रभृत्यूर्ध्वमर्धाविष्टलुपोदयः ।  
व्यामिश्रश्च कलिङ्गश्च तथा कौशिकमेव च ॥ ५९।७ ॥  
वराटं द्रामिडं चैव बर्वरं कोल्लकं पुनः ।  
तथा शौण्डिकमित्येवं व्यामिश्रादिलुपोदयः ॥ ५९।८ ॥  
देवानां प्रथिता ह्येते ता तापसाश्रमिणामपि ।  
चतुरश्रं च वृत्तं च षडश्राष्टाश्रमेव च ॥ ५९।९ ॥  
द्वादशं च द्विरष्टाश्रं पद्मकुड्मलसन्निभम् ।  
तथामलकपत्राभं दीर्घवृत्तं च कोमलम् ॥ ५९।१० ॥  
    
(पृ० १५३)  
    
अष्टाद्यष्टाष्टधाराणि हर्म्यादीनां शिरांसि च ।  
षडाद्याषष्टिकर्णान्ताः सम्मतं शिखराकृतेः ॥ ५९।११ ॥  
पञ्चाद्येकादशान्ताश्च चतुराद्या दशान्तकाः ।  
चतुर्विधा लुपासङ्ख्या देवे देव्या निकेतने ॥ ५९।१२ ॥  
पूर्वोक्तद्व्यन्तरोच्चं तु व्यामिश्रं नाम पुष्करम् ।  
ऊर्ध्वस्थान्यप्यधस्थानि पुष्कराण्यर्धमानतः ॥ ५९।१३ ॥  
अर्धमारभ्य संवर्ध्य पश्चादुच्चार्धभाजि हि ।  
आरोहण्यवरोहाणि गुह्यमेतदुदाहृतम् ॥ ५९।१४ ॥  
दण्डिकावधि तारार्धं चतुरश्रीकृतं समम् ।  
कोष्णीषासितसीमाख्यं सूत्रं युक्तं घनं नयेत् ॥ ५९।१५ ॥  
दण्डिकोत्तरबाहुल्यं सूत्रवेदासनान्यधः ।  
आसने चतुरंशादि न्यसेद्विन्दुदशान्तकान् ॥ ५९।१६ ॥  
कोष्णीषसन्धेस्तद्बिन्दुसीमन्तोच्चं समाहरेत् ।  
अवाक्वाथोच्चमानानि कं मूलादासनं न्यसेत् ॥ ५९।१७ ॥  
तान्येव दण्डिकादीनां पर्यन्तानि भवन्ति हि ।  
कोष्णीषसङ्गात्पर्यन्तबिन्द्वन्तं तल्लुपायनम् ॥ ५९।१८ ॥  
तत्तत्पर्यन्तविस्तारं ससूत्रम्? विन्यसेत्पुनः ।  
विन्यसेदासने वापि तन्मानं स्याल्लुपावधि ॥ ५९।१९ ॥  
एतन्मध्यलुपासीम्ना वर्धते वर्णसङ्ख्यया ।  
एवमावर्त्य तत्पश्चादारोहे वावरुह्य च ॥ ५९।२० ॥  
तत्तत्कोष्टेषु सञ्जातं तत्तन्मल्लयुतं भवेत् ।  
समध्यं वा विमध्यं वा लुपान्यासो द्विधा मतः ॥ ५९।२१ ॥  
मध्यं च मध्यकर्णं च व्याकर्णमनुकोटिकम् ।  
कोतिरित्येवमुच्येत पञ्चवर्णलुपाः क्रमात् ॥ ५९।२२ ॥  
तत्तत्सूत्रादधः पृष्ठवंशनिद्राणि सूत्रयेत् ।  
शयितस्थितिसूत्रान्तं कीलं तत्कूटमूर्धनि ॥ ५९।२३ ॥  
निधायार्धेन्दुवत्सर्वाश्चूलिका विलिखेत्समाः ।  
लुपाविलुपमध्यान्तर्गता सा चूलिकाकृतिः ॥ ५९।२४ ॥  
एवं स्यादृजुकायं तु चान्यदप्येवमूह्यताम् ।  
बालकूटस्य विस्तारस्थितिसूत्रस्तनान्तरः ॥ ५९।२५ ॥  
लुपातारस्तु दण्डो वा सपादः सार्ध एव वा ।  
यथाभिमतमानो वा विस्तराद्बहुलादपि ॥ ५९।२६ ॥  
विस्तारस्त्रिचतुःपञ्चभागैकांशं तु तद्घनम् ।  
जानुव्यासस्तूत्तरार्धचूलिका वार्ध एव वा ॥ ५९।२७ ॥  
दण्डिकाविपुलं तावत्त्रिपादार्धं तु तद्घनम् ।  
वलयं जानु नीव्रं च दण्डिकाविपुलार्धतः ॥ ५९।२८ ॥  
मल्लमध्यादथालीनतालमानं च यद्घनम् ।  
पर्यन्ताज्जानुकान्तं च चूलिकाभाग एव वा ॥ ५९।२९ ॥  
शयनात्तावदेव स्यान्नीव्रालम्बनसूत्रकम् ।  
कुठारिका ललाटं च जघनं चैव सम्मतम् ॥ ५९।३० ॥  
पादविष्कम्भकण्ठे वा विष्कम्भद्विगुणे तथा ।  
कूटव्यासो लुपामध्यं द्विकर्णो द्विगुणो यथा ॥ ५९।३१ ॥  
तदर्धं नालिकालम्बमूर्ध्वे मल्लाग्रसङ्गतिः ।  
छिद्रं तन्नीव्रमात्रं वा मल्लानां तु प्रवेशनम् ॥ ५९।३२ ॥  
जानुकान्तं लुपामध्ये ऊर्ध्वाधः पृष्ठवंशकम् ।  
समं स्यान्नीव्रताराभ्यश्चूल्यंशो वा लुपांशकम् ॥ ५९।३३ ॥  
लुपा वा सुघनं वापि वलयो वंशविस्तरः ।  
तदर्धवेशनान्नीव्रं वलयस्य विधीयते ॥ ५९।३४ ॥  
लुपोर्ध्वे च फलन्यासे पादबन्धसमार्धतः ।  
आलिप्य च धनुर्वंशं निक्षिप्य च तदूर्ध्वतः ॥ ५९।३५ ॥  
छादयेल्लोहलोष्टैश्च बन्धयेदष्टबन्धनैः ।  
लुपामध्यादथ छिद्रं वलयस्य विधीयते ॥ ५९।३६ ॥  
क्रियायाः पञ्चरेखास्तु कल्प्याः षोडशसङ्ख्यया ।  
कुक्षिव्यासाष्टभागैकं मानमात्रमिति स्मृतम् ॥ ५९।३७ ॥  
तेन मात्रेण सप्तार्धान्यर्धभागविवर्धनात् ।  
आपञ्चदशसङ्ख्याताः परिलेख्यास्तु षोडश ॥ ५९।३८ ॥  
    
(पृ० १५४)   
    
लुपान्तोर्ध्वान्तबिन्द्वादिमथो विन्यस्य तद्विधम् ।  
तद्बन्द्वादि विलेख्याथ रूपलेखाविचक्षणैः ॥ ५९।३९ ॥  
प्रासादानामिमाः प्रोक्ता गृहादीनां तु षोडश ।  
लुपागमाद्यद्द्विगुणं यन्मानं तेन बुद्धिमान् ॥ ५९।४० ॥  
कोष्णीषासनसीमाभ्यामधः शफरमालिखेत् ।  
तस्मादुपरि मल्लस्य लेखयेत्तद्विचक्षणः ॥ ५९।४१ ॥  
मल्लायतादर्धभागे त्रिपञ्चाशीकृते क्रमात् ।  
तत्तदंशावसानं तु तत्तन्मध्ये समालिखेत् ॥ ५९।४२ ॥  
सर्वासां परिलेखानां क्रमोऽयं परिकीर्तितः ।  
पाञ्चालादिलुपानां तु प्रत्येकं प्रोच्यते द्विजाः ॥ ५९।४३ ॥  
ऋजुकाययुता मल्लाद्या रेखासनकाग्रयोः ।  
मध्ये कृता क्रियारेखा परिलेखा तु सा स्मृता ॥ ५९।४४ ॥  
लुपाघनप्रमाणेन घटिकां चतुरश्रिकाम् ।  
वितस्त्यायामिनीमृज्वीं कृतमध्यमसूत्रकाम् ॥ ५९।४५ ॥  
चूलिकान्तर्वर्णलुपातिर्यक्सूत्रस्य मध्यमाम् ।  
विन्यस्य घटिकां पश्चाच्छिन्नां शयनसूत्रवत् ॥ ५९।४६ ॥  
प्रतिवर्णे तु घटिकां तद्वर्णे तां निधापयेत् ।  
क्षिप्तसूत्रस्य शेषांशच्छिन्ने वर्णलुपोदरे ॥ ५९।४७ ॥  
दण्डिकोत्तरवलयस्थिरसूत्रसमं लिखेत् ।  
उदरायाममध्ये तु लिखिते करकं भवेत् ॥ ५९।४८ ॥  
घटिकाललाटमध्यस्थं करकं च समं यथा ।  
तथा निधानघटिकां लुपोदरवशायताम् ॥ ५९।४९ ॥  
तल्ललाटाकृतिश्च्छेद्या वलयाद्या लुपोदयाः ।  
इष्टपार्श्वे क्षिपेच्छायां छिद्रे च वलस्य तु ॥ ५९।५० ॥  
तत्तद्घटिकया तत्तन्मध्यसंहितमध्यया ।  
तल्ललाटगतच्छाया तासां तासां तु वा भवेत् ॥ ५९।५१ ॥  
दण्डिकावलयछिद्रस्तनजानूत्तरादिषु ।  
घटिकामध्यमायामछिद्राणि वलस्य तु ॥ ५९।५२ ॥  
शिरोमध्येर्ऽधमध्ये च न्यसेन्मुण्डं तुलोपरि ।  
सुवर्णा मध्यबन्धाश्च खर्जूरदलसन्निभाः ॥ ५९।५३ ॥  
सवलर्क्षा विधातव्या लुपा शिखरकान्तरे ।  
शिखरोच्चचतुष्पञ्चभागः स्यात्पद्मतुङ्गकम् ॥ ५९।५४ ॥  
वेदीविस्तारतुल्यं स्याच्छिस्वरस्य तु नीव्रकम् ।  
शिखरस्य त्रिभागे तु नासिकाविस्तरो भवेत् ॥ ५९।५५ ॥  
समत्रिपादो ह्यर्धो वा महानासीविनिर्गमः ।  
तद्वत्सत्रिचतुर्भागहीनं स्कन्धाङ्गतुङ्गकम् ॥ ५९।५६ ॥  
शक्तिध्वजस्तदर्धो वा त्रिपादो वाथ तुङ्गकम् ।  
सार्धदण्डो द्विदण्डो वा क्षुद्रनासाविशालता ॥ ५९।५७ ॥  
विस्तारे मुखपट्यश्च दण्डो वाध्यर्ध एव वा ।  
सपादो वा त्रिपादो वा तद्घनं स्याद्यथेष्टतः ॥ ५९।५८ ॥  
शक्तिध्वजस्य मूले तु विपुलं दण्डमानतः ।  
मुखपटयुक्तमानो वा तावत्तत्कन्धरादयः ॥ ५९।५९ ॥  
ग्रीवान्तराग्रपत्रं तु स्तम्भव्यासार्धमानकम् ।  
ग्रीवोपरि कपोलं तद्द्विगुणं सार्धमेव वा ॥ ५९।६० ॥  
त्रिदण्डं वा प्रकर्तव्यं गलस्त्वर्धेन वा भवेत् ।  
तावच्छक्तिध्वजान्तं स्यात्सपत्रं वा सशूलकम् ॥ ५९।६१ ॥  
नेत्रसंश्लिष्टमल्लं तु चूलिकास्तनमण्डितम् ।  
शयितस्थितिपट्टाभ्यामङ्गुलाद्यैर्विभूषितम् ॥ ५९।६२ ॥  
श्लिष्टकर्णोर्ध्वपट्टोर्ध्वप्रत्यूर्ध्वे मुष्टिबन्धनम् ।  
यथाशोभननिष्क्रान्तं त्रिमुखं स्यात्तदूर्ध्वतः ॥ ५९।६३ ॥  
यत्र यत्र विचित्रं तु प्रासादे परिकल्पयेत् ।  
    
॥ इति कामिकाख्ये महातन्त्रे शिखरलक्षणविधिर्नाम   
सप्तपञ्चाशत्तमः पटलः ॥  
    
    
    
