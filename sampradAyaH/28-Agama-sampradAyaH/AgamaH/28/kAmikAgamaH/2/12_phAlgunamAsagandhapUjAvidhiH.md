+++
title = "१२ फाल्गुनमासगन्धपूजाविधिः"

+++
    
उत्तरे फाल्गुने मासे सर्वगन्धैश्च पूजयेत् ।  
विशेषस्नपनोपेतं विशेषयजनान्वितम् ॥ १ ॥  
दिक्पालात्पलवृद्ध्या तु पलसाहस्रकावधि ।  
प्रमाणञ्चन्दनस्योक्तन्तदर्धमगरुर्भवेत् ॥ २ ॥  
तत्पादं वा तदर्धं वा कुङ्कुमं स्यात्तदर्धतः ।  
पादमष्टांशकं वेष्टन्तदर्धं पादमेव वा ॥ ३ ॥  
कर्पूरद्विगुणं वापि पिष्ट्वा सर्वञ्च धूपयेत् ।  
वासितं गन्धपुष्पैश्च सर्वमन्त्रैश्च मन्त्रितम् ॥ ४ ॥  
घृतकम्बलमार्गेण संस्कृतं होमवर्त्मना ।  
गन्धैरालिप्य लिङ्गन्तु सपीठं शिवमन्त्रतः ॥ ५ ॥  
सुगन्धपुष्पमालाभिर्भूषयेल्लिङ्गपिण्डिके ।  
कम्बलेन विना सर्वं घृतकम्बलवन्नयेत् ॥ ६ ॥  
सर्वरोगसमुत्पत्तावद्भुते वाञ्छिताप्तये ।  
आभिचारकृते दोषे विधानमिदमाचरेत् ॥ ७ ॥  
    
इति उत्तरकामिकाख्ये महातन्त्रे फाल्गुनमास गन्धपूजाविधिः   
द्वादशः पटलः  
    
    
    