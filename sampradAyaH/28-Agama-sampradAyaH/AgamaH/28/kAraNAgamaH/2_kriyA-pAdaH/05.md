+++
title = "०५"

+++
पञ्चमः पटलः   


देव्युवाच  

देवदेव महादेव पञ्चकृत्यपरायण ।  
जगदीश्वर सर्वात्मन् भूयो भूयो नमोऽस्तु ते ॥ १ ॥  

पूजोपयुक्तपात्राणां लक्षणानि विशेषतः ।  
पूजाकाले साधकेन वर्तितव्यं यथा पुनः ॥ २ ॥  

अभिषेकद्रव्यजातं नियमानर्चकस्य च ।  
ब्रूहि सर्वमशेषेण प्राणिनिर्वाणकारणम् ॥ ३ ॥  

महादेव उवाच  

पूजाकाले कथं वर्तितव्यम्  

पुष्कलाच्चोपकरणान्मनोनैर्मल्यसम्भवः ।  
निर्मलेनैव मनसा पूजकः फलभाग् भवेत् ॥ ४ ॥  

सामग्रीसन्निधानेन पूजा सा पुष्कला भवेत् ।  
पुष्कले पूजने भक्तः पुष्कलां श्रियमश्नुते ॥ ५ ॥  

पूजोपयुक्तसामग्रीं सन्निधाय सुखासने ।  
समासीनः सनियमः पूजयेन्मामनन्यधीः ॥ ६ ॥  

[[६१]]

असन्निधाय सामग्रीं सङ्कल्प्योपविशन् जनः ।  
पुनर्यतेन मूढात्मा न पूजाफलभाग् भवेत् ॥ ७ ॥  

अज्ञो वाऽप्यथवा प्राज्ञः सामग्रीं नाह्वयेत् स्वयम् ।  
मध्ये मध्ये समाहूय चञ्चलो न फली भवेत् ॥ ८ ॥  

भक्तः सङ्कल्प्य पूजायै न क्रूद्ध्येत् परिचारकान् ।  
पूजकः क्रोधसङ्क्रुद्धः सन्निधिं नाभिगच्छति ॥ ९ ॥  

आलस्यं जृम्भणं निद्रां पूजाकाले विवर्जयेत् ।  
वर्जयेविषयासक्तिं पुनः कुर्यान्मदर्पितम् ॥ १० ॥  

मदर्पितमना यद्यदलब्धं कुसुमं दलम् ।  
सन्निधायाथ यत्नेन मनसैवार्पयेन्मयि ॥ ११ ॥  

यस्तु सङ्कल्प्य पूजायै कार्यान्तरनियोजितः ।  
तत्कार्यं मनसि स्मृत्वा न पूजाफलमश्नुते ॥ १२ ॥  

पूजामध्ये यदेकेन प्रेषितो महताऽपि वा ।  
त्वरयेन्मम पूजायां नैति मां तस्य पूजनम् ॥ १३ ॥  

[[६२]]

गुरुणा यदि वाऽऽहूतः पूजां तस्य निवेदयेत् ।  
निवेदितेऽपि चाहूतस्तदाज्ञां परिपालयेत् ॥ १४ ॥  

गुरुर्यतोऽहं देवेशि नावयोर्विद्यते भिदा ।  
अभेदभावनां ज्ञात्वा तदाज्ञां परिपालयेत् ॥ १५ ॥  

आख्याति पूजावेलायां वैदिकं यद्विचक्षणः ।  
तन्मयैवोदितमिति निर्वहेत् स्वप्रयत्नतः ॥ १६ ॥  

अवैदिकस्याख्यातॄणां निकटे नोपवेशयेत् ।  
प्रत्याख्यानं न कुर्वीत पिदध्याच्छ्रवणद्वयम् ।  
नेक्षेत पूजावेलायां नरं देवि बहिष्कृतम् ॥ १७ ॥  

पूजाकाले यदाख्यातं शैवकार्यमनुत्तमम् ।  
कुर्यात् सर्वप्रयत्नेन तदशक्तौ तु कारयेत् ॥ १८ ॥  

पूजकः संस्मरेत् कर्म लौकिकं त्वरयेद् यदि ।  
शिवद्रोहेण निर्याति कालभैरवयातनाम् ॥ १९ ॥  

संस्मरन्नपि कर्माणि यो मय्याहितमानसः ।  
स याति मामकं रूपं कैलासे मद्गणैः सह ।  
मोदते तस्य नावृत्तिस्तेन सर्वं वशीकृतम् ॥ २० ॥  

[[६३]]

पुष्पं पत्रं फलं तोयं श्रमसाध्यं यथा यथा ।  
फलं तथा तथा तेषां दाताऽहं हि सदाशिवः ॥ २१ ॥  

पुष्पलोभः पत्रलोभः पात्रलोभो भयावहः ।  
तस्मात् सर्वप्रयत्नेन पात्रं पत्रं सुमं तथा ।  
सम्पाद्य पूजयेल्लिङ्गं यथाविभवविस्तरम् ॥ २२ ॥  

पात्रादिलक्षणम्   

सुवर्णपात्रं यत्नेन कुसुमादिदलानि च ।  
सौवर्णान्येव सम्पाद्य पूजनीयस्त्वहं शिवे ।  
राजतं वा दरिद्रश्चेत् ताम्रपात्रं हि कल्पयेत् ॥ २३ ॥  

विरक्तो नारिकेलेन पात्रेणैव यजेत् स्वयम् ।  
सौवर्णपात्रपूजाऽपि न तस्याः सदृशी भवेत् ॥ २४ ॥  

विल्वनिर्मितपात्रं तु सर्वेषामुत्तमोत्तमम् ।  
तत्पात्रसदृशं लोके नास्ति नास्ति महीतले ॥ २५ ॥  

पात्रेषु वैल्वं श्लाघ्यं स्याद् वैल्वं पत्रेषु चोत्तमम् ।  
नीलोत्पलं च पुष्पेषु पूजार्थमुत्तमोत्तमम् ॥ २६ ॥  

[[६४]]

सर्वमप्राकृतैर्मन्त्रैः कृत्वा मह्यं समर्पयेत् ।  
शुद्धभावः समभ्यर्च्य यथोक्तफलभाग् भवेत् ॥ २७ ॥  

स्वनन्दनोद्भवं पत्रं पुष्पं फलमनुत्तमम् ।  
आरण्यकानि पुष्पाणि पत्राणि स्वयमर्चयेत् ।  
शूद्रानीतैः क्रयक्रीतैः कर्म कुर्वन् पतत्यधः ॥ २८ ॥  

अर्कद्रोणोत्पलाद्यैश्च विल्वारग्वधपत्रकैः ।  
तिलाक्षतैरर्चयेन्मां भक्तियुक्तेन चेतसा ॥ २९ ॥  

अर्घ्यादिपात्राणि  

पूजोपयुक्तपात्राणां लक्षणं शृणु पार्वति ।  
सामान्यार्घ्याभिधं चैव पादार्घ्याचमनानि च ॥ ३० ॥  

त्यागज्ञानानन्दसञ्ज्ञान्यथ स्नानजलस्य च ।  
पादप्रसादोदकयोस्त्रीण्याधाराभिधानि च ।  
शिवकुम्भसमाख्यं च पात्राण्येकादश प्रिये ॥ ३१ ॥  

तथाऽन्यानि च पात्राणि भवन्त्यावश्यकानि हि ।  
गन्धादेरपि धूपस्य दीपानां च विशेषतः ॥ ३२ ॥  

[[६५]]

घण्टां शङ्खं दर्पऽं च छत्रं चामरमेव च ।  
ताल्वृन्तं च सम्पाद्य यजेन्मां लिङ्गरूपिणम् ॥ ३३ ॥  

शिवकुम्भाभिधं पात्रं कुर्याद् विंशतिभिः पलैः ।  
पात्रं दशपलैः कुर्यात् सामान्यार्घ्यसमाख्यकम् ॥ ३४ ॥  

सार्धसप्तपलैः कुर्यात् पाद्यार्घ्याचमनानि च ।  
त्यागज्ञानानन्दकानि कुर्यात् पञ्चपलैरपि ।  
आधाराभिख्यपात्राणि सार्धद्विपलमानतः ॥ ३५ ॥  

शिवकुम्भं च सामान्यमर्घ्यपात्रं तथैव च ।  
स्थूलोदरं तथा कुर्यान्मुखग्रीवाविभूषितम् ॥ ३६ ॥  

पाद्यार्घ्याचमनाख्यानि चतुरस्राणि कारयेत् ।  
त्यागज्ञानानन्दकानि वर्तुलानीतराणि च ॥ ३७ ॥  

गन्धादिपात्रं कुर्वीत वृत्तमष्टदलान्वितम् ।  
दीपपात्राणि कुर्याच्च डमर्वाकारवन्ति च ॥ ३८ ॥  

त्रिमुखीं षण्मुखीमेकमुखीं नीराजनाय च ।  
छत्रं सम्पादयेद् धीमान् मुक्ताजालविभूषितम् ॥ ३९ ॥  

सौवर्णादेरलाभे तु किंशुकैः खड्गशृङ्गतः ।  
अथ यज्ञीयवृक्षेण मृदा पात्रं तु कारयेत् ॥ ४० ॥  

[[६६]]

पूजनविधिः  

नदीतीरे तटाके वा स्वयंव्यक्तशिवस्थले ।  
विजने स्वगृहे वाऽपि यजेदेकाग्रमानसः ॥ ४१ ॥  

विल्वाष्टोत्तरसाहस्रं शतमष्टोत्तरं तु वा ।  
द्रोणपुष्पसहस्रैर्वा पुष्पैर्वाथार्कसम्भवैः ॥ ४२ ॥  

आरग्वधसहस्रैर्वा नियमेनैव पूजयेत् ।  
शतमष्टोत्तरं वाऽपि चाष्टाविंशतिसङ्ख्यया ॥ ४३ ॥  

पूजाकाले बहुवचो यस्य तेन न संवसेत् ।  
शिवस्यैव पुराणानि श्रावयेच्छृणुयादपि ।  
लौकिकान्यकथालापं वर्जयेन्मम पूजकः ॥ ४४ ॥  

स्वारामोद्भवपुष्पाणि प्रशस्तानि मदर्चने ।  
देवस्वं देवतोद्यानपुष्पाणि परिवर्जयेत् ।  
अन्यपूजार्हपुष्पाणि न च मह्यं समर्पयेत् ॥ ४५ ॥  

समर्पणीयान्यन्येन न च पुष्पाणि याचयेत् ।  
याचनालब्धपुष्पाण्यप्रशस्तानि मदर्चने ॥ ४६ ॥  

असन्निधाय नैवेद्यं धूपदीपौ न चाचरेत् ।  
धूपदीपौ समर्प्याथ न विलम्बेन्निवेदने ॥ ४७ ॥  

[[६७]]

अभिषेकाय दिव्यानि द्रव्याणि कलशे क्षिपेत् ।  
एलोशीरलवङ्गानि कस्तूरीं चन्द्रसञ्ज्ञकम् ।  
पञ्चद्रव्याणि कलशे चूर्णयित्वा विनिक्षिपेत् ॥ ४८ ॥  

सिद्धार्थान् कुङ्कुमं दूर्वां कुष्ठं चन्दनभस्मनी ।  
चन्द्रं च कुसुमं चैव पाद्यपात्रे विनिक्षिपेत् ॥ ४९ ॥  

सिद्धार्थांश्च कुशाग्राणि यवव्रीहितिलान्यपि ।  
चन्दनं भस्म कुसुममर्घ्यपात्रे विनिक्षिपेत् ॥ ५० ॥  

त्रिफलाजातिकर्पूरकुष्ठकोशीरमेव च ।  
भस्मचन्दनपुष्पाणि पात्रे ह्याचमने क्षिपेत् ।  
भस्मचन्दनपुष्पाणि पात्रेष्वन्येषु निक्षिपेत् ॥ ५१ ॥  

त्यागपात्रे कुदुष्णं च ज्ञानपात्रे सचन्दनम् ।  
आनन्दपात्रे शीतं च जलमापूरयेत् तथा ॥ ५२ ॥  

निमीलयन्नेत्रयुग्मं ध्यानं सम्यक् समाचरेत् ।  
ध्यानकाले पुराणादिश्रवणं नैव कारयेत् ।  
एकान्ते मीलिताक्षेण ध्यानं कार्यं विपश्चिता ॥ ५३ ॥  

अभिषेके पुराणादिश्रवणं नेतरत्र तु ।  
मनोदार्ढ्येन सम्पन्नः पूजयेन्मां दृढव्रतः ॥ ५४ ॥  

अलङ्कारप्रियो विष्णुरभिषेकप्रियोऽस्म्यहम् ।  
नमस्कारप्रियो भानुर्मम स्तोत्रप्रिया गणाः ॥ ५५ ॥  

[[६८]]

स्त्प्त्रपाठो विशेषेण मम तु प्रीतिवर्धनः ।  
स्तोत्रमात्रेण सन्तुष्टस्त्वहमिष्टफलप्रदः ॥ ५६ ॥  

ध्यानेन सकलं पापं नश्येद् भक्तार्जितं तु यत् ।  
ध्यानानुगुणमेवान्यन्मुख्यं ध्यानं प्रकीर्तितम् ॥ ५७ ॥  

सौवर्णौ च कटाहौ द्वौ शुद्धतोयेन पूरितौ ।  
गन्धद्रव्येण मिश्रौ च कृत्वा मामभिपूजयेत् ॥ ५८ ॥  

एलालवङ्गजातीयफलपुष्पाण्युशीरकम् ।  
लवङ्गत्वग्जाटामांस्यौ तक्कोलं कुष्ठमेव च ॥ ५९ ॥  

कदम्बकन्दं गन्धत्वङ् नागकेसरचम्पकान् ।  
देवदारुं गुग्गुलुं च कौङ्कुमं पुष्पमेव च ॥ ६० ॥  

गोरोचनं च कर्पूरं तथा सर्वमणिं समम् ।  
चूर्णयित्वा विशेषेण कस्तूरीं च विनिक्षिपेत् ।  
सर्वद्रव्याणि निक्षिप्य पूजयेल्लिङ्गरूपिणम् ॥ ६१ ॥  

सर्वद्रव्येष्वलब्धेषु कस्तूरीकुङ्कुमान्वितम् ।  
कर्पूरं चैव पूजार्थं सम्पाद्य परिपूजयेत् ।  
एलोशीरैर्दरिद्रश्चेन्न केवलजलैर्यजेत् ॥ ६२ ॥  

[[६९]]

यथा यथा च सामग्री विशिष्येत मदर्चने ।  
तथा तथा फलं प्रोक्तं भक्तानां किल्बिषं नहि ॥ ६३ ॥  

दीपारार्तिं प्रकुर्वीत सौवर्णै राजतैरथ ।  
सपुष्पमर्पयेद् भक्तः स्वस्य विज्ञानसिद्धये ॥ ६४ ॥  

ज्ञानसिद्धिर्भवेन्नॄणां मयि दीपसमर्पणात् ।  
विशेषात् सोमवारे च दीपावलिसमर्पणात् ॥ ६५ ॥  

कार्तिके सोमवारे तु दीपावलिसमर्पणात् ।  
ना पुनर्जायते भक्तो मम सायुज्यमाप्नुयात् ॥ ६६ ॥  

प्रदोषे सोमवारे लक्षदीपसमर्पणात् ।  
फलं वक्तुं न शक्येत सोऽहमेवेति निश्चितम् ।  
तस्मादज्ञाननाशाय दीपार्चनमथाचरेत् ॥ ६७ ॥  

नमस्काराष्टकं कुर्यादष्टोत्तरशतं तु वा ।  
सहस्रं वा प्रकुर्वीत नमस्कारप्रियोऽस्म्यहम् ॥ ६८ ॥  

करपीठे समभ्यर्च्य साम्बं मां लिङ्गरूपिणम् ।  
अथ भक्तो नमस्कारं कण्ठोर्ध्वं तु विभावयेत् ॥ ६९ ॥  

मुक्ताङ्गुष्ठेन मुष्ट्या च प्रदक्षिणविधानवान् ।  
प्रार्थयेन्मां महेशानि यथाकाममतन्द्रितः ॥ ७० ॥  

[[७०]]

अर्घ्यं चाप्युन्मनीमुद्रासमञ्चितकराम्बुजः ।  
चिन्मुद्रया च पुष्पाणि पात्राणि च समर्पयेत् ॥ ७१ ॥  

छत्रेणाच्छादयेत्पश्चाच्चामरेणापि वीजयेत् ।  
तालवृन्तेन चाप्येवं दर्पणं दर्शयेदपि ॥ ७२ ॥  

घण्टारवं कारयेच्च शङ्खमाध्मापयेदपि ।  
गीतानि श्रावयेदेव वाद्यं नृत्यं समर्पयेत् ॥ ७३ ॥  

पूजागृहविधानम्  

शिवपूजागृहं शुद्धं श्वेतचूर्णेन लेपितम् ।  
गोमयेनोपलिप्तं च रङ्गवल्याद्यलङ्कृतम् ॥ ७४ ॥  

पुष्पैः पर्णैरलङ्कृत्य मल्लीझिल्लीं प्रसारयेत् ।  
सुगन्धद्रव्यचूर्णैश्च धूपयेद् देवतागृहम् ॥ ७५ ॥  

नीडानि भित्तौ कुर्वीत नानावर्णलसन्ति च ।  
विन्यसेद् विग्रहानाशु तेषु मामककिङ्करान् ॥ ७६ ॥  

सायुधान वाहनैर्युक्तानलङ्कारविभूषितान् ।  
भस्मत्रिपुण्ड्ररुद्राक्षभास्वद्देहान् कपर्दिनः ॥ ७७ ॥  

अथवा भूतिरुद्राक्षान् तेषु नीडेषु निक्षिपेत् ।  
मम पूजार्थसामग्रीमथवा विन्यसेद् बुधः ।  
तेषु तेषु च नीडेषु दीपमालां च कल्पयेत् ॥ ७८ ॥  

पूजनकर्मसम्पादनम्   

तस्मिन् सुसदने देवि सुखासीनः शुभासने ।  
भस्मत्रिपुण्ड्ररुद्राक्षमाइकासमलङ्कृतः ॥ ७९ ॥  

भद्रादिमण्डलन्यस्तसर्वोपकरणाञ्चितः ।  
सकलीकृतदेहश्च कृतपारिषदस्तुतिः ॥ ८० ॥  

अग्रे सिंहासनवरं विभाव्य समलङ्कृतम् ।  
भस्मशय्याञ्चितं तत्र करपीठं विधाय च ॥ ८१ ॥  

तस्मिन्निक्षिप्य मां नित्यं षट्त्रिंशदुपचारकैः ।  
ऋग्यजुःसामवेदैश्च तथाऽथर्वणमन्त्रतः ॥ ८२ ॥  

पञ्चाक्षरोपनिषदा पुराणश्रवणादिना ।  
शास्त्राणां पठनेनापि गद्यपद्यस्तुतिव्रजैः ॥ ८३ ॥  

गायेत् स्वयं गापयेच्च मम माहात्म्यसूचकैः ।  
वाद्यैश्च विविधैर्गीतैर्नृत्यैर्मां परितोषयेत् ॥ ८४ ॥  

[[७२]]

एकादिक्रमशो मह्यं दद्यादारार्तिकान् नव ।  
जाघण्टाशङ्खनादैश्च कोलाहलरवैरपि ॥ ८५ ॥  

शब्दब्रह्मानन्दमयो मदानन्दामृतप्लुतः ।  
निमज्जन्निव सन्तुष्टो निःसञ्ज्ञः इव तत्परः ॥ ८६ ॥  

यः सकृद्वाऽसकृद्वाऽपि मामर्चयति यः स्वयम् ।  
स धन्यः सर्वलोकानां वन्द्यो भक्तोत्तमोत्तमः ।  
तं दृष्ट्वा मोदते यस्तु तमादप्यधिको भवेत् ॥ ८७ ॥  

यः स्वकीयगृहे नित्यं मद्भक्तानां विशेषतः ।  
पूजोपकरणं दत्त्वा कारयेत् तैर्मदर्चनम् ।  
स याति मम सायुज्यं ज्ञानिनामपि दुर्लभम् ॥ ८८ ॥  

इत्थमुक्तं मया तुभ्यं लोकानां मुक्तिसिद्धये ।  
पात्रादिसादनं देवि किमतः श्रोतुमिच्छसि ॥ ८९ ॥  

इति श्रीकारणागमे उत्तरभागे पार्वतीपरमेश्वरसंवादे क्रियापादे   
पूजापात्रादिलक्षणकथनं नाम पञ्चमः पटलः ॥ ५ ॥  

