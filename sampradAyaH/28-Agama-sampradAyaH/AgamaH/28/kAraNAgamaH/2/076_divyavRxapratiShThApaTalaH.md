+++
title = "०७६ दिव्यवृक्षप्रतिष्ठापटलः"

+++
दिव्यवृक्षप्रतिष्ठापटलप्रारम्भः    
अथातस्समहेशान दिव्यवृक्षं पुरातनम्  
दुर्न्निमित्ते च दुष्काले निर्जीविततरुस्तथा ॥ १ ॥


कथं पूजाविधिश्शम्भोः वक्ष्येऽहं श्रुणु षण्मुख  
दिव्यवृक्षविहीने तु राजादुर्मरणं भवेत् ॥ २ ॥


म्लेच्छाक्रान्तं भवेद्राज्यं तद्दोषशमनाय च  
शान्तिहोमन्ततः कृत्वा मूर्तिहोमं समाचरेत् ॥ ३ ॥


दिशाहोमन्ततः कृत्वा संहिताहोममिष्यते  
अघोरं पाशुपदञ्चैव क्षुरिप्रत्यङ्गिरस्तथा ॥ ४ ॥


मृत्युञ्जयं शिवास्त्रञ्च लक्षं जप्त्वा पृथक्पृथक्  
महाशाखा विहीने तु तस्यार्द्धं जपसङ्ख्यया ॥ ५ ॥


फलपुष्पविहीने तु दुर्भिक्षमपि जायते  
तस्यार्द्धं वाजपं कृत्वा हुनेत् ब्राह्मणभोजनम् ॥ ६ ॥


महाशाखा विहीने तु अमात्यो मरणं भवेत्  
तस्मात्सर्वप्रयत्नेन प्रतिष्ठां कारयेत्ततः ॥ ७ ॥


षोडशस्तम्भसंयुक्तं चतुस्तोरणभूषितम्  
नवकुण्डं प्रकल्प्याथ पञ्चकुण्डमथापि वा ॥ ८ ॥


वेदिका मद्ध्यमे चैव दशकुम्भन्न्यसेत्ततः  
सप्तविंशत् घटान्न्यस्य द्ध्वजशस्त्रैश्च मङ्गलान् ॥ ९ ॥


सर्वोपकरणांश्चैव यागद्रव्यान्समाहरेत्  
नयनोन्मीलनञ्चैव जलाधिवासनं विना ॥ १० ॥


रत्नन्यासं विना चैव शेषं पूर्ववदाचरेत्  
अण्डजं मुण्डजञ्चैव योनिजं दारुजं तथा ॥ ११ ॥


बीजजं शयनं स्थाप्य निद्राकुम्भान्न्यसेत्ततः  

निद्राकुम्भं समादाय पृथिव्युपरिविन्यसेत् ॥ १२ ॥


पादभागे न्न्यसेच्चैव रक्षाबन्धनमाचरेत्  
रक्षासूत्रं समादाय कुण्डबन्धनमाचरेत् ॥ १३ ॥


वेदिका मद्ध्यमे चैव दशकुम्भन्न्यसेत्ततः  
कुम्भे सदाशिवं पूज्य वर्द्धन्यान्तु मनोन्मनीम् ॥ १४ ॥


मूलपूजाप्रकारेण कुर्यादावाहनादिकम्  
प्रथमावरणं पूज्य ईशानादीनि पूजयेत् ॥ १५ ॥


द्वितीय्यावरणे पूज्य अनन्तादीन्प्रपूजयेत्  
पञ्चावरणमार्गेण पूजयित्वा यथाविधि ॥ १६ ॥


नवदिनं सप्तदिनं वा पञ्चदिनं त्रिदिनं वा  
सायम्प्रातः पृथक्पृथक् --------- ॥ १७ ॥


प्रधानकुण्डे साहस्रं होमयेत्तु ततः परम्  
तद्दशांशं शतांशं वा अष्टकुण्डे हुनेत्ततः ॥ १८ ॥


अन्ते हुनेत्तु साहस्रं पञ्चास्त्रेण पृथक्पृथक्  
जयादिरभ्याधानञ्च राष्ट्रभृच्च हुनेत्ततः ॥ १९ ॥


त्रिखण्डं कल्पयेद्धोमं न्यासकर्मसमाचरेत्  
वृक्षबीजं समादाय ईशानेन तु मन्त्रतः ॥ २० ॥


भूमौ तु खननं घोरैस्स क्षीरादिजलैरपि  
करमानोन्नतं पश्चात् सुमुहूर्ते सुलग्नके ॥ २१ ॥


घटाभिषेचनं पश्चात् हविर्दत्वा समाचरेत्  
उपचारान्समावाह्य त्रिपक्षं पूजयेत्ततः ॥ २२ ॥


विशेषपूजां कृत्वा तु दक्षिणान्दापयेत्ततः  
ब्राह्मणान्भोजयेच्चैव आचार्यं पूजयेत्ततः ॥ २३ ॥


एवं यः कुरुते मर्त्यः सपुण्याङ्गतिमाप्नुयात् ॥ २४ ॥


इति दिव्यवृक्षप्रतिष्ठापटलष्षट्सप्ततितमः  
