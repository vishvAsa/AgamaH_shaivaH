+++
title = "०३० आर्द्राव्रतलक्षणपटलः"

+++
आर्द्राव्रतलक्षणपटलप्रारम्भः    
अथ वक्ष्ये विशेषेण आर्द्राव्रतस्य लक्षणम्  
शुक्लपक्षे शुभे चैव मासऋक्षं प्रधानकम् ॥ १ ॥


पर्वयुक्तमयुक्तं वा शिवऋक्षप्रधानकम्  
एकमासे द्विनक्षत्रे अन्त्यर्क्षे व्रतमाचरेत् ॥ २ ॥


पूर्वर्क्षे पर्वसंयुक्तम् अन्त्यर्क्षे तिथिवर्जितम्  
अन्त्यर्क्षे दर्शनं कुर्यात् उत्तमन्तु प्रशस्यते ॥ ३ ॥


पूर्वर्क्षे पूजनं कुर्यात् यजमानो विनश्यति  
अन्त्यर्क्षे पूजनं कृत्वा विशेषं श्रुणु षण्मुख ॥ ४ ॥


एकमासे द्विपर्वे च नक्षत्रे पर्वयुक्तके  
अन्त्यर्क्षे व्रतपूजाञ्च उत्तमं परिकीर्तितम् ॥ ५ ॥


पर्वहीनद्वये ऋक्षे अन्त्ये व्रतमथाचरेत्  
तिथिऋक्षे द्विवारे च ऋक्षप्राधान्यमेव च ॥ ६ ॥


द्विवारे खण्डिते ऋक्षे निशियुक्ते विशेषतः  
उदयाद्यष्टनाडी च तद्दिने व्रतमाचरेत् ॥ ७ ॥


तद्दिने तीर्त्थमित्युक्तं पूर्वरात्रौ तु दर्शनम्  

उदयाद्युदयान्तञ्च आर्द्रानक्षत्रमेव वा ॥ ८ ॥


तीर्त्थं व्रतञ्च मद्ध्याह्ने तद्रात्रौ स्नानदर्शनम्  
पूर्वरात्रौ समारभ्य परे चास्तमनान्तकम् ॥ ९ ॥


आर्द्रऋक्षं प्रकुर्वीत पूर्वरात्राभिषेचनम्  
व्रतं परे हनि चैव मद्ध्याह्ने तीर्त्थमाचरेत् ॥ १० ॥


सायाह्ने डोलपूजाञ्च चरेत् आर्द्रोत्सवं ततः  
उदयाद्युदयान्तञ्च आर्द्रानक्षत्रमेव वा ॥ ११ ॥


तीर्त्थं व्रतञ्च मद्ध्याह्ने सायाह्ने डोलमाचरेत्  
तद्रात्रौ कृष्णगन्धञ्च निशान्ते दर्शनन्तथा ॥ १२ ॥


अभिषेके निशी चैव आर्द्रान्तत्समये सति  
उत्तमं स्नानमित्युक्तं सर्वकर्मशुभावहम् ॥ १३ ॥


पूर्वरात्रौ तु विंशत्यां नाडिकापर्वऋक्षकम्  
परे हनि विशेषेण चत्वारिनाडिका तथा ॥ १४ ॥


रात्रौभिषेकं कुर्वीत अपरे व्रतमाचरेत्  
नाडीकादशकं पूर्वे पञ्चाशन्नाडिकापरे ॥ १५ ॥


स्नानञ्च कृष्णगन्धञ्च दर्शनं पूर्वरात्रिके  
व्रतं तीर्त्थञ्च डोला च पूजयेत्तु परे हनि ॥ १६ ॥


नाडिकापञ्चकं पूर्वे शेषऋक्षं परे हनि  
पूर्वेऽभिषेचनं कृत्वा परे हनि व्रतञ्चरेत् ॥ १७ ॥


पञ्चाशन्नाडिकापूर्वे तस्योपरिविशेषतः  
चतुःत्रयद्वेप्येका नाडिका आर्द्रऋक्षकम् ॥ १८ ॥


प्रभातात्पूर्ववृद्धिश्चेत्परे ह्रासं समाचरेत्  
परे वृद्धिं पूर्वे ह्रस्वं कथं शम्भोस्सुपूजनम् ॥ १९ ॥


यः प्रातस्समयात्पूर्वं त्रिमुहूर्त्तन्तु निश्चयम्  
पूर्वे वाथ परे वापि नाडिकां कत्थ्यते गुह ॥ २० ॥


पूर्वरात्रौ द्विनाडी च शेषनाड्यः परे हनि  
अष्टोत्तरञ्च पञ्चाशत् नाडिकाकत्थ्यते ध्रुवम् ॥ २१ ॥


कथं पूज्य विशेषेण पूजयेद्दर्शनं परे  
त्रिमुहूर्ते पूर्वरात्रौ आर्द्रानक्षत्रमेव वा ॥ २२ ॥



अष्टोत्तरञ्च पञ्चाशत् नाडिकाञ्च परे हनि  
कथं सम्पूजयेत्पश्चात्पूर्वरात्रौ समाचरेत् ॥ २३ ॥


आर्द्रा च मृगशीर्षा च चतुर्दश्या च तद्दिने  
व्याधिनापीडिते राष्ट्रं तस्मात्पूजां परे हनि ॥ २४ ॥


त्रयोदश्या चतुर्दश्या संयुते चैव तद्दिने  
आर्द्राऋक्षन्तु सम्पूर्णम् उच्यते पूजनं कथम् ॥ २५ ॥


शान्तिं कृत्वा तु शमनं पश्चात् नृत्तेशमर्चयेत्  
शुक्लपक्षे च षष्ठी च शतभिषक् ऋक्षसंयुतम् ॥ २६ ॥


विनायकव्रतं पूज्यं तद्दिने व्रतमुच्यते  
षष्ठियुक्तमयुक्तं वा ऋक्षप्राधान्यमाचरेत् ॥ २७ ॥


शतभिषादिऋक्षान्तं गौरीव्रतं प्रकीर्तितम्  
अपूपान्लड्डुकान्लाजान् गुलखण्डेक्षुखण्डकान् ॥ २८ ॥


अन्नं बहुविधैश्चैव विघ्नेशाय प्रदापयेत्  
रात्रिपूजावसाने च रक्षाबन्धनमुत्तमम् ॥ २९ ॥


अङ्कुरं कल्पयेत्पश्चात् गौरी यानं समाचरेत्  
रात्रिकाले महायानं दशरात्रं पृथक्पृथक् ॥ ३० ॥


अहनि वर्जयेद्यात्रां रात्रौ चैव समाचरेत्  
पूर्वरात्रौ तु शफरं पिङ्गलं द्वितिये निशि ॥ ३१ ॥


तृतीये तु कपोतं स्यात् चतुर्त्थे सिह्ममुच्यते  
पञ्चमे हंसयानञ्च षष्ठे शिबिकयन्त्रकम् ॥ ३२ ॥


सप्तमे समरभूपालम् अष्टमे वाजियन्त्रकम्  
नवमे ऋषभञ्चैव दशमे पुष्पधामकम् ॥ ३३ ॥


दशमे दिवसे चैव आर्द्रादिनव्रतं श्रुणु  
गौर्याश्चाभ्यङ्गनात्पश्चात् भक्तानां भावयेत्ततः ॥ ३४ ॥


नारीणाञ्च सुमङ्गल्याः अभ्यङ्गस्नानमाचरेत्  
शालितण्डुलमाहृत्य पृष्ठं सम्यक्प्रकल्पयेत् ॥ ३५ ॥


त्रिपादं गुलसंयुक्तं तदर्द्धं नालिकेरकम्  
तदर्द्धं मुद्गसंयुक्तम् अष्टांशम् आज्यसंयुतम् ॥ ३६ ॥


एलकं जीरकञ्चैव हिङ्गुं युक्त्वा प्रकल्पयेत्  

गौरीञ्च दापयेत्पश्चात् भक्तानान्दापयेत्ततः ॥ ३७ ॥


पूर्वरात्रौ विशेषेण नटेशं भावनुज्ञया    
पीठमुद्वासनञ्चैव पूर्वरात्रिं प्रकल्पयेत् ॥ ३८ ॥


कौतुकं बन्धयेत्पश्चात्स्नानकर्मपरे हनि  
रात्रावष्टादशनाड्योर्ध्वे अभिषेकं समाचरेत् ॥ ३९ ॥


चतुरुत्तरपञ्चाशत् नाडिकोर्ध्वे निवेदयेत्  
धूपदीपादिकं दत्वा दर्शनं कारयेत्ततः ॥ ४० ॥


प्रच्छन्नपटमानीय्य आर्द्राऋक्षप्रदर्शनात्  
चतुरुत्तरपञ्चाशत् ऊर्ध्वे चैव द्विनाडिका ॥ ४१ ॥


उत्तमम् ऋक्षमित्युक्तं तदूर्ध्वे द्वौ च मद्ध्यमम्  
तदूर्ध्वे नाडिके द्वे च अधमं परिकीर्तितम् ॥ ४२ ॥


आदौ तु दर्शनं मुख्यं कारयेत्साधकोत्तमः  
पिपीलिकादिकश्चैव दर्शनात्पूर्वमेव वा ॥ ४३ ॥


ग्रामप्रदक्षिणं कृत्वा प्रविशेदालयं प्रति  
पुनरादायगमनं ब्रह्मसन्ध्यन्तमुच्यते ॥ ४४ ॥


यामं गत्वा ततः पश्चात् अधिवासनपूर्वकम्  
यक्षकर्दममादाय नटेशाय प्रदापयेत् ॥ ४५ ॥


जनानां शिवभक्तानां दापयेच्चण्डपूर्वकम्  
ललाटे तिलकं कुर्यात्पश्चाद्वीधीप्रदक्षिणम् ॥ ४६ ॥


उदयात्पूर्वसमये देवो वीधी प्रदक्षिणम्  
कर्तव्यमिति सञ्ज्ञेयः वर्जयेदुदयात्परम् ॥ ४७ ॥


अभावे विड्वरे वापि मृतं वा वृष्टिसम्भवम्  
तत्काले तु कथं विद्यात् उदयानन्तरं गुह ॥ ४८ ॥


पादो न द्विमुहूर्तञ्च तावद्वीधीप्रदक्षिणम्  
तस्योपरित्यजेत्कार्यम् उत्सवन्तु न कारयेत् ॥ ४९ ॥


मोहेन कारयेत्पश्चात् अभिचारसमं भवेत्  
उत्सवन्तु विहीनश्चेत् अघोरास्त्रं शतं हुनेत् ॥ ५० ॥


डोलारोहक्रमं वक्ष्ये लङ्कृतं डोलमण्टपम्  
कदली पूगपुन्नागचिकुरादिलङ्कृतम् ॥ ५१ ॥



चित्रवस्त्रैरलङ्कृत्य दिव्यपुष्पैरलङ्कृतम्  
चतुस्तम्म्भसमायुक्तं शफराकृतिमुत्तमम् ॥ ५२ ॥


स्वर्णादिशृङ्खलं बध्वा पीठे त्वशमनं यजेत्  
वीरशक्तिमलङ्कृत्य तूर्यवाद्यैस्समन्वितम् ॥ ५३ ॥


स्थिरासनं समभ्यर्च्य तस्योपरिनिवेशयेत्  
तस्याग्रे भिमुखं स्थित्वा सोमास्कन्देश्वरं यजेत् ॥ ५४ ॥


धूपदीपादिकं कृत्वा गौरीमादाय मन्दिरम्  
गत्वा सौभाग्य सिद्ध्यर्त्थं वक्ष्येऽहं डोललक्षणम् ॥ ५५ ॥


कदलीफलपूगैश्च नालिकेरैश्च चम्पकैः  
करञ्जवृक्षशार्दूलयुगवर्षप्रमाणतः ॥ ५६ ॥


स्तम्भद्वयञ्च संस्थाप्य द्विशिखा कृतिमद्रुतम्  
चन्दनं पनसैर्नीपञ्चङ्कुरुजैः कुञ्चरं चरेत् ॥ ५७ ॥


षट्करं दीर्घसंयुक्तं युगसङ्ख्या च मद्ध्यमम्  
चतुर्विंशाङ्गुलं नाहम् अष्टाश्रं परिकीर्तितम् ॥ ५८ ॥


द्वादशाङ्गुलनाहं स्यात् व्रतञ्चैव द्विपार्श्वयोः  
साष्टहस्तन्तु दीर्घं स्यात् षडङ्गुलघनं भवेत् ॥ ५९ ॥


द्वादशाङ्गुलविस्तारं पार्श्वाग्रे वृत्तमाकृतिम्  
अग्रे तु सुषिरञ्चैव पार्श्वयोश्च षडङ्गुलम् ॥ ६० ॥


मद्ध्येष्टाङ्गुलविस्तारं द्वारञ्च चतुरश्रकम्  
तदेवफलकं युग्मं संयुतं बन्धयेत्ततः ॥ ६१ ॥


तदेवयुग्मसंयुक्तं द्विपार्श्वे घट्टयेत्किल  
कुपुरे पार्श्वयोर्बन्ध्य विमलं फलकायुतम् ॥ ६२ ॥


नाहमष्टाङ्गुलं प्रोक्तं षट्करन्दीर्घसंयुतम्  
कुपुरं पञ्चभागं स्यात् द्विभागं पार्श्वयोस्त्यजेत् ॥ ६३ ॥


तस्यादौ सुषिरञ्चैव त्यङ्गुलं समुदाहृतम्  
त्रियङ्गुलघनञ्चैव द्विकरं दीर्घमुच्यते ॥ ६४ ॥


त्रयेषुसुषिरेषुश्च त्रिकीलं घट्टयेत्ततः  
षडङ्गुलन्तु विस्तारं त्रियङ्गुलघनं भवेत् ॥ ६५ ॥


कीलत्रयेषु सम्बन्ध्य हंसाङ्ख्यं परिकीर्तितम्  

गणिकाष्टकसंयुक्तं रथाख्यं श्रुणुषण्मुख ॥ ६६ ॥


साष्टहस्तसमायाम द्विकरं दीर्घनाहकम्  
अपर्वकतरुश्चैव पुरुषद्वयमायतम् ॥ ६७ ॥


तस्याग्रे करमानञ्च नाहञ्चैव प्रकीर्तितम्  
षोडशं हस्तदीर्घञ्च एकस्तम्भं विधीय्यते ॥ ६८ ॥


पूर्वादिपश्चिमान्तं वा उत्तरादक्षिणान्तकम्  
षडङ्गुलघनञ्चैव अष्टाङ्गुलसुविस्तरम् ॥ ६९ ॥


करं षोडशदीर्घं स्यात् फलकद्वयमुत्तमम्  
मद्ध्ये तु सुषिरं विद्यात् द्विपूर्षोर्ध्वे तु बन्धयेत् ॥ ७० ॥


तन्मानं फलकायुग्मं पूर्वाग्रे पश्चिमाग्रके  
तन्मानं फलकायुग्मं दक्षिणे उत्तराग्रयोः ॥ ७१ ॥


मद्ध्ये मद्ध्ये च सम्बद्ध्वा अग्रे अग्रे च बन्धयेत्  
तस्योर्ध्वे करमानेन ऊर्ध्वे चतुविना तथा ॥ ७२ ॥


त्रिभागं पूर्ववत्कृत्वा -------------  
तस्योर्ध्वे करमानेन पूर्ववच्च त्रयंशुकम् ॥ ७३ ॥


चतुरंशं विना चैव तस्योर्ध्वे पूर्ववच्चरेत्  
कीलानग्रे तदग्रे च तदग्रे शृङ्गनिर्मितम् ॥ ७४ ॥


तस्योर्ध्वे मकुटं कल्प्य चित्रवस्त्रैरलङ्कृतम्  
पतकं कोणस -- षु ------------- ॥ ७५ ॥


गणिकाहूय--------- प्रथमे द्वादशन्तथा  
द्वितीय्य अष्टकन्न्या च तृतीय्ये नरकसूत्रगम् ॥ ७६ ॥


भ्रामयेत् वै ---- प्रादक्षिण्य क्रमेण वा  
रथाख्यं कल्पयेत्पश्चात् ----- विनिलं श्रुणु ॥ ७७ ॥


सुव्रतं --------------------------  
पूर्ववत्स्तम्भमालिख्य तस्याग्रे द्विशिखा कृति ॥ ७८ ॥


तन्मद्ध्ये चैव लिख्या च नारा च कृतिमुत्तमम्  
त्रिदशस्तम्भदीर्घञ्च विंशाङ्गुलसुनाहकम् ॥ ७९ ॥


मद्ध्ये तु सुषिरं कल्प्य नाराचं मद्ध्यमे न्यसेत्  
दण्डाग्रे शृङ्खलं बद्ध्य ऊर्ध्वोदुम्बरमद्ध्यमे ॥ ८० ॥



पार्श्वयोदुम्बराकारम् अधोदुम्बरमेव च  
सम्बद्ध्य ------ मद्ध्यमे श्रुणु ॥ ८१ ॥


अयसा चैव नाराचं ----------------  
द्विपार्श्वे ------------ सक्तमद्ध्यमे ॥ ८२ ॥


मेखलाकृतिमद्ध्ये वा कटिमद्ध्यप्रदेशके  
--------------- विनिलं डोलमुच्यते ॥ ८३ ॥


प्रादक्षिण्य क्रमेणैव चक्रभृङ्गन्ततश्शृणु  
पूर्वोक्तस्तम्भसंयुक्तं तस्योपरिविशेषतः ॥ ८४ ॥


हंसडोलाकृतिश्चैव चतुःफलकसंयुतम्  
चतूफलकसंयुक्तमष्टकीलन्तु पार्श्वयोः ॥ ८५ ॥


मद्ध्ये तु पुरसंयुक्तं तत्पार्श्वे बन्धयेद्ध्रुवम्  
रज्जुनाबन्धयेन्मद्ध्ये किलासुश्छन्नभिन्न च ॥ ८६ ॥


गणिकाषट्कमद्ध्ये च वर्त्तुलं भ्रमराकृतिम्  
नृत्तैर्बहुविधैश्चैव अङ्गमार्गेण यत्तथा ॥ ८७ ॥


डोलोत्सवमिदं प्रोक्तं सर्वकर्मफलप्रदम्  
एवं ज्ञानेन सम्पूज्य सपुण्यां गतिमाप्नुयात् ॥ ८८ ॥


इति आर्द्राव्रतलक्षणपटलत्रिंशत्तमः  
