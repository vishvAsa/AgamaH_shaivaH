+++
title = "०८० जलन्धरवधस्थापनपटलः"

+++
जलन्धरवधस्थापनपटलप्रारम्भः    
अथ वक्ष्ये विशेषेण जलन्धरवधं श्रुणु  
द्व्यक्षञ्च द्विभुजं रक्तं शिखायज्ञोपवीतिनम् ॥ १ ॥



चन्द्राभं छत्रधृक्वामे दण्डं वै सव्यहस्तके  
दुकूलवसनोपेतं भस्मरुद्राक्षधारणम् ॥ २ ॥


अभिमुखी करणं यक्षः करालवदनान्वितः  
शार्ङ्गं बाणधरं घोरं देवस्य पुरतस्स्थितः ॥ ३ ॥


देवेन चक्रं संलिख्य पश्चात् यक्षो महाभुजः  
चक्रमुद्धृत्य बलिना छित्वा मूर्धानमुज्वलम् ॥ ४ ॥


एवं सङ्कल्प्य विधिना प्रतिष्ठां कारयेत्ततः  
षोडशस्तम्भसंयुक्तं चतुस्तोरणभूषितम् ॥ ५ ॥


नवकुण्डं प्रकल्प्याथ वेदिकां मद्ध्यमे चरेत्  
दशकुम्भं न्यसेच्चैव परिवारघटान्न्यसेत् ॥ ६ ॥


नयनोन्मीलनं कृत्वा बिम्बशुद्धिमतः परम्  
रक्षाबन्धनमेवोक्तं शयनारोपणञ्चरेत् ॥ ७ ॥


अङ्कुरं वास्तुयजनं जलाधिवासनञ्चरेत्  
प्रणवं पूर्वमुच्चार्य सां सीं सूं सौं ततः परम् ॥ ८ ॥


जलन्धरहरायेति आवाह्य पूजयेत्ततः  
पञ्चावरणमार्गेण पूजयित्वा तु साधकः ॥ ९ ॥


वह्निकार्यं समाराद्ध्य होमं कृत्वा तु देशिकः  
सायम्प्रातर्हुनेच्चैव प्रायश्चित्ताहुतिं हुनेत् ॥ १० ॥


अग्निस्थन्तु घटे योज्य मूर्तौ संयोजयेद्घटम्  
हविर्दत्वा निवेद्याथ ब्राह्मणान्भोजयेत्ततः ॥ ११ ॥


आचार्यं पूजयेत्पश्चात्सराजाविजयी भवेत् ॥ १२ ॥


इति जलन्धरवधस्थापनपटल अशीतितमः  
