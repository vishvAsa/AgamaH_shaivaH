+++
title = "०६७ उमयासहप्रतिष्ठापटलः"

+++
उमयासहप्रतिष्ठापटलप्रारम्भः    
अथ वक्ष्ये महासेन उमयासहनायकम्  
अरुणाभं त्रिणेत्रञ्च चन्द्रचूडाजटाधरम् ॥ १ ॥


टङ्ककृष्णमृगञ्चैव गौर्यनङ्गञ्च वामके  
सव्ये चाभयमित्युक्तं प्रभामण्डलमण्डितम् ॥ २ ॥


सर्वाभरणसम्भूष्यं पद्मपीठोपरिस्थितम्  
एवन्ध्यात्वा विशेषेण प्रतिष्ठाप्राग्वदाचरेत् ॥ ३ ॥


षोडशस्तम्भसंयुक्तं द्वादशस्तम्भमेव वा  
नवकुण्डं प्रकल्प्याथ तोरणादीनि कल्पयेत् ॥ ४ ॥


अङ्कुरार्पणपूर्वन्तु नयनोन्मीलनन्ततः  
जलाधिवासनञ्चैव शयनारोपणन्तथा ॥ ५ ॥


कुम्भे सम्पूजयेत्पश्चात्पञ्चावरणमार्गतः  
हुत्वा जप्त्वा स्तुतिं कृत्वा त्रिखण्डं परिहोमयेत् ॥ ६ ॥



न्यासकर्मसमाराद्ध्य सुमुहूर्ते सुलग्नके  
अभिषेकं ततः कृत्वा हविर्दत्वा निवेदयेत् ॥ ७ ॥


ब्राह्मणान्भोजयेत्तत्र आचार्यं पूजयेत्ततः  
एवं यः कुरुते मर्त्यस्सपुण्याङ्गतिमाप्नुयात् ॥ ८ ॥


इति उमयासहप्रतिष्ठापटलस्सप्तषष्टितमः  
