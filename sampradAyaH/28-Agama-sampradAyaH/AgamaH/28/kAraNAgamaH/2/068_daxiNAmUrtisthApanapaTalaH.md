+++
title = "०६८ दक्षिणामूर्तिस्थापनपटलः"

+++
दक्षिणामूर्तिस्थापनपटलप्रारम्भः    
अथातस्सम्प्रवक्ष्यामि सर्वज्ञानप्रदायकम्  
दक्षिणामूर्तिरूपन्तु वक्ष्येऽहं श्रुणु षण्मुख ॥ १ ॥


त्रिणेत्रं चतुर्भुजं शान्तं शुद्धस्फटिकसन्निभम्  
जटामकुटकोपेतं नक्रकुण्डलमण्डितम् ॥ २ ॥


पत्रन्तु वामकर्णे तु सर्वावयवसुन्दरम्  
नाभिं वह्निसमायुक्तं ज्ञानमुद्रान्तु दक्षिणे ॥ ३ ॥


दक्षिणे लम्बितं पादं वामाङ्घ्रिं कुञ्चितं पदम्  
योगपट्टिकया वेष्ट्य वामजान्वोपरि तथा ॥ ४ ॥


वामबाहुकरञ्चास्य पर्वतोपरिसंस्थितम्  
अपस्मारपरी देहे सव्यपादेन मण्डितम् ॥ ५ ॥


पृष्ठपार्श्वेऽथ न्यग्रोधं महोक्षं सव्यभागके  
ज्ञानदाता मुनिगणैस्सेव्यमानं महेश्वरम् ॥ ६ ॥


भस्मव्यापाण्डराङ्गं शशिकलाधरं ज्ञानमुद्राक्षमालां  
वीणापुस्तककरं धृतयोगपट्टाभिरामम् ।  
व्याख्यापीठे निषण्णं मुनिवरगणैस्सेवितं सुप्रसन्नं  
सव्यालं कृत्तिवस्त्रं द्रुतवचनं दक्षिणामूर्तिमीडे ॥ ७ ॥


एवं ध्यात्वा विशेषेण प्रतिष्ठां कारयेत्ततः  
अङ्कुरं कारयेत्पश्चात् वास्तुयजनमारभेत् ॥ ८ ॥


नयनोन्मीलनं पश्चात् जलक्रीडां समाचरेत्  
प्रदक्षिणक्रमेणैव बिम्बशुद्धिरुदाहृतम् ॥ ९ ॥


शयनं मण्टपे स्थाप्य रक्षाबन्धनपूर्वकम्  
वेदिका मद्ध्यमे पूज्य आसनं मूर्तिमर्चयेत् ॥ १० ॥



प्रणवं पूर्वमुच्चार्य नमो कारं द्वितीयकम्  
भगवते इत्युच्चार्य दक्षिणामूर्तयेऽपि च ॥ ११ ॥


प्रज्ञां यशश्च स्वाहाञ्च मूलेनावाहयेत्ततः  
पञ्चावरणमार्गेण पूजयित्वा विशेषतः ॥ १२ ॥


अग्निकार्यं प्रकुर्वीत होमं कृत्वा समाचरेत्  
तत्वे तत्वेश्वरं न्यस्य मूर्तौ मूर्तीश्वरान्न्यसेत् ॥ १३ ॥


व्याप्यव्यापकहोमैश्च प्रायश्चित्ताहुतिं हुनेत्  
सुमुहूर्ते सुलग्ने च घटस्नानं समाचरेत् ॥ १४ ॥


महाहविर्निवेद्याथ स्नपनं कारयेत्ततः  
त्रिपक्षपूजनं कृत्वा अन्ते स्नपनमाचरेत् ॥ १५ ॥


एवं कृत्वा विशेषेण राजराष्ट्रविवर्द्धनम्  
सर्वपीडाप्रशमनं सर्वव्याधिनिवारणम् ॥ १६ ॥


सर्वविद्याप्रदं नॄणां सायुज्यपदमाप्नुयात् ॥ १७ ॥


इति दक्षिणामूर्तिस्थापनपटल अष्टषष्टितमः  
