+++
title = "०५७ भिक्षाटनस्थापनपटलः"

+++
भिक्षाटनस्थापनपटलप्रारम्भः    
अथातस्सम्प्रवक्ष्यामि रहस्यं पावनं महत्  
भिक्षाटनस्थापनन्तु सङ्क्षेपं श्रुणु पावनम् ॥ १ ॥


त्रिणेत्रं चतुर्भुजं शान्तं कुण्डलाभरणोज्वलम्  
स्फटिकाभं करालं स्यात् वृत्तं पिङ्गजटाधरम् ॥ २ ॥


निर्वाणमुपवीताङ्गं नागयज्ञोपवीतिनम्  
कटिसूत्राकृतिं नागं सर्वावयवसुन्दरम् ॥ ३ ॥


पादुकोपरिदातव्यं पद्मपीठोपरिस्थितम्  
दक्षिणे डमुरञ्चैव दूर्वाङ्कुरदलं तथा ॥ ४ ॥


वामे शूलकपालञ्च दक्षिणे हरिणी मृगम्  
दूर्वालं बकराग्रे तु मुखेनोद्धृत्य तु ग्रसेत् ॥ ५ ॥


मृगन्तु वामभागे च कपालं शिरसावहन्  
प्रभामण्डलमद्ध्यस्थं भद्रपीठोपरिस्थितम् ॥ ६ ॥


षोडशस्तम्भसंयुक्तं पूर्ववद्यागमण्टपम्  
पालिकाघटिका चैव शरावं त्रिविधं भवेत् ॥ ७ ॥


चतुश्चत्वारिसङ्ख्या च षट्त्रिंशच्चतुर्विंशतिः  
द्वादशस्सङ्ख्यया चैव अङ्कुरार्पणपूर्वकम् ॥ ८ ॥


वास्तुपूजान्ततः कृत्वा कारयेन्नेत्रमीलनम्  
स्वर्णादिनिर्मितं पात्रं टङ्कञ्चैव कुठारिकम् ॥ ९ ॥


दूर्वामधुघृतञ्चैव सर्वोपकरणान्वितम्  
त्रिकुम्भं पूर्ववत्स्थाप्य रविसोमाग्निकान्यजेत् ॥ १० ॥


नेत्रमन्त्रेण संलिख्य घटं संयोजयेत्ततः  
कन्या गोविप्रयुग्मश्च सन्यासी चयमानकः ॥ ११ ॥


जनसङ्घसदर्शैश्च जलाधिवासनन्तथा  
ग्रामप्रदक्षिणं कृत्वा मण्टपद्वारमागतः ॥ १२ ॥



बिम्बशुद्धिन्ततः कृत्वा शयनारोपणन्तथा  
मण्टपाराधनं कृत्वा गुरून्सम्पूजयेत्ततः ॥ १३ ॥


वेदिका मद्ध्यमे चैव दशकुम्भन्न्यसेत्ततः  
क्षित्यादिकुटिलाप्रान्तम् आसनं मूर्तिमर्चयेत् ॥ १४ ॥


प्रणवं पूर्वमुच्चार्य क्षुकारञ्च लकारकम्  
नामचैव चतुर्त्थ्यन्तम् आवाह्यपूजयेत्ततः ॥ १५ ॥


प्रथमावरणे पूज्य विद्येश्वरघटान्यजेत्  
पञ्चावरणमार्गेण पूजयित्वा विशेषतः ॥ १६ ॥


कुण्डेषु चार्चयेत्पश्चादथमन्त्रं समाहुनेत्  
सुमुहूर्तेऽपि संस्नाप्य महाहविर्निवेदयेत् ॥ १७ ॥


स्नपनं कारयेत्पश्चात्सन्तुष्टं परिभावयेत्  
आचार्यं पूजयेत्पश्चात् ब्राह्मणान्भोजयेत्ततः ॥ १८ ॥


एवं कृत्वा विशेषेण सराजा विजयी भवेत् ॥ १९ ॥


इति भिक्षाटनस्थापनपटलस्सप्तपञ्चाशत्तमः  
