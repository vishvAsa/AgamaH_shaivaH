+++
title = "०५१ अष्टमीपूजाविधिपटलः"

+++
अष्टमीपूजाविधिपटलप्रारम्भः    
अथातस्सम्प्रवक्ष्यामि अष्टम्यर्चनमुत्तमम्  
कृष्णपक्षेऽष्टमीत्युक्तं पूर्वविद्धाप्रशस्यते ॥ १ ॥


वर्जयेत्परविद्धा च अष्टम्यामभिधीयते  
उदयाद्युदयान्तञ्च उत्तमं परिकीर्तितम् ॥ २ ॥


उदयादि समारभ्य अष्टम्यस्तमनात्परम्  
यामार्द्धं व्यापकञ्चैव अभिषेकं प्रशस्यते ॥ ३ ॥


रात्रौ प्रथमयामे तु अभिषेकं समाचरेत्  
प्रदोषे तु कलामात्रम् अष्टमी व्यापकं भवेत् ॥ ४ ॥


तत्काले पूजनं कर्तुं सर्वसिद्धिप्रदायकम्  

एकमासे द्विपक्षे च अष्टमीसु प्रवर्तते ॥ ५ ॥


तन्मासमधिकं प्रोक्तं द्विपक्षे च शिवं यजेत्  
यन्मासे चाष्टमीहीनं तन्मासादूर्ध्वमासके ॥ ६ ॥


स्वातिथिद्वयसम्प्राप्ते हीनमासार्द्धकं यजेत्  
सातिथिद्वितयं न्यूनं तन्मासात्पूर्वमासके ॥ ७ ॥


अष्टम्यां शिवमभ्यर्च्य हीनमासाधिकं बुधः  
यः पूर्वे वाप्यष्टम्यामपरे पूर्वमर्चयेत् ॥ ८ ॥


तद्दिने चोपवासञ्च शिवं सम्पूजयेत्ततः  
व्रतानामुत्तमं प्रोक्तम् अष्टम्यान्तु महाव्रतम् ॥ ९ ॥


मार्गशीर्षकमासादि आरभ्य व्रतमाचरेत्  
सहस्रकलशांश्चैव तस्यार्द्धं वा तदर्द्धकम् ॥ १० ॥


अष्टोत्तरशतं वापि अशीत्येकोनपञ्चाशत्  
पञ्चविंशतिनवान्तञ्च घृतस्नानं समाचरेत् ॥ ११ ॥


प्रातर्मद्ध्याह्नरात्रौ च त्रिकालं पूजितोत्तमः  
अथवा एककालं वा रात्रौ पूजां समाचरेत् ॥ १२ ॥


सहस्रकलशान्स्थाप्य शिवसायुज्यमाप्नुयात्  
मद्ध्यमं भोगमोक्षञ्च अधमं पुत्रवर्द्धनम् ॥ १३ ॥


अष्टोत्तरशतञ्चैव रुद्रलोकमवाप्नुयात्  
एकाशीति शतायुष्यं जयमेकोनपञ्चाशत् ॥ १४ ॥


सकर्मसफलं पञ्चविंशतिस्नपनन्तथा  
रन्ध्रन्तु क्रोधनाशञ्च भूतसङ्ख्या महीपतिम् ॥ १५ ॥


मन्दोष्णेन जलेनैव गोशृङ्गाकृतिस्नापयेत्  
कपिलागोघृतेनैव उत्तमं परिकीर्तितम् ॥ १६ ॥


गन्धतैलादिकुम्भान्तं नित्यवत्स्नानमाचरेत्  
महाहविर्निवेद्याथ गुलान्नं पायसान्नकम् ॥ १७ ॥


फलत्रयञ्च पयसा दधिचेक्षुसलाजकम्  
उपचारान्समभ्यर्च्य नमस्कारं प्रदक्षिणम् ॥ १८ ॥


तित्थ्यन्ते पारणां कुर्यात्सर्वाभीष्टफलप्रदम्  
नक्तं वा भोजयेच्चैव शिवमन्त्रं समुच्चरन् ॥ १९ ॥



मार्गशीर्षञ्च पुष्यञ्च माघफाल्गुनचैत्रकम्  
वैशाखं ज्येष्ठमाषाढं श्रावणं भाद्रपदं तथा ॥ २० ॥


आश्वीजकृत्तिकामासे मासं प्रतिसमर्चयेत्  
नन्द्यावर्तेन सम्पूज्य पायसान्नं निवेदयेत् ॥ २१ ॥


चुलुकोदकमात्रेण पीत्वा गोमूत्रमुत्तमम्  
अतिरात्राख्य यज्ञस्य फलं दृष्टगुणं भवेत् ॥ २२ ॥


मार्गशीर्षे समभ्यर्च्य पुष्ये चैव ततश्शृणु  
करवीरेण सम्पूज्य दध्यन्नञ्च निवेदयेत् ॥ २३ ॥


घृतं सम्प्राश्य पूर्वे वा वाजपेयफलं भवेत्  
माघे बील्वकरवीरेण पूज्यदध्यन्नं निवेदयेत् ॥ २४ ॥


गोक्षीरं प्राशयेच्चैव चुलुकोदकमुत्तमम्  
गोमयाष्टपलं बध्वा फाल्गुने च ततश्शृणु ॥ २५ ॥


पद्मपुष्पैस्समभ्यर्च्य तिलान्नञ्च निवेदयेत्  
मधुसम्प्राशयेच्चैव राजसूयाख्य यज्ञकम् ॥ २६ ॥


तत्फलाष्टगुणं प्रोक्तं चैत्रे चैव ततश्शृणु  
पुन्नागकुसुमैः पूज्य मुद्गान्नञ्च निवेदयेत् ॥ २७ ॥


गोधूमं प्राशयेच्चैव अग्निष्टोमफलं भवेत्  
वैशाखे कर्णिकारञ्च आज्यान्नञ्च निवेदयेत् ॥ २८ ॥


दिने कुशोदकं पीत्वा पुरुषमेधफलं लभेत्  
ज्येष्ठे च द्रोणपुष्पैश्च शुद्धान्नञ्च निवेदयेत् ॥ २९ ॥


शृङ्गोदकञ्च पीत्वा तु पौण्डरीकफलं लभेत्  
आषाढे चैव श्वेतार्कं हरिद्रान्नं निवेदयेत् ॥ ३० ॥


प्राशयेत्तु गोमयाम्बु सौत्रामणिफलं लभेत्  
श्रावणे जातिपुष्पैश्च कदलीफलमिश्रकम् ॥ ३१ ॥


अन्नं निवेदयेत्तत्र मन्त्ररूपजलं पिबेत्  
अतिरात्रफलं लब्ध्वा श्रुणु भाद्रपदेऽष्टमी ॥ ३२ ॥


चम्पकैः कुसुमैः पूज्य पनसाम्रफलैस्सह  
नैवेद्यन्दापयेच्चैव प्राशनं बिल्वतोयकम् ॥ ३३ ॥


अनन्तं लभते पुण्यम् आश्विन्ये च ततश्शृणु  

मन्दारकुसुमैः पूज्य सितयुक्तं पचप्लुतम् ॥ ३४ ॥


अन्नं निवेदयेच्चैव अग्निष्टोमफलं लभेत्  
गोकर्णाकृतिहस्तेन प्राशयेत्प्रतिमासकम् ॥ ३५ ॥


अनन्तपुण्यफलदम् अष्टम्यांशिवमर्चयेत्  
जन्माशौचं मृताशौचं व्रतीनान्तु भवेद्यदि ॥ ३६ ॥


तथा च चोपवासञ्च आपःप्राशनमात्रकम्  
कर्तव्यमपरे मासे द्विगुणं पूजयेत्ततः ॥ ३७ ॥


अपरे चैव कर्तव्यम् आशौचे तु न कारयेत्  
एतत्व्रतस्य मद्ध्ये तु स्त्रीणाञ्चैव रजस्वला ॥ ३८ ॥


भर्तारञ्चैव पुत्रञ्च उषित्वा च यथाविधि  
तद्दिने चोपवासन्तु स्त्रीणां व्रतमुपास्यताम् ॥ ३९ ॥


इत्यष्टमीपूजाविधिपटल एकपञ्चाशत्तमः  
