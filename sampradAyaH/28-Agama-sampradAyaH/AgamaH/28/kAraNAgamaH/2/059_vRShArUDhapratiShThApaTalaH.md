+++
title = "०५९ वृषारूढप्रतिष्ठापटलः"

+++
वृषारूढप्रतिष्ठापटलप्रारम्भः    
अथ वक्ष्ये महासेन वृषारूढेश्वरं महत्  

स्थापनं श्रुणु जन्तूनां मोक्षार्त्थम् ईश्वरेच्छया ॥ १ ॥


एवं रूपक्रमं वक्ष्ये चतुर्भुजसमायुतम्  
टङ्ककृष्णमृगञ्चैव जटामकुटशोभितम् ॥ २ ॥


पद्मपीठे न्यसेत्पादं वामपादसमुद्धृतम्  
सव्ये जङ्घोपरिन्यस्य वामजङ्घसमाश्रितम् ॥ ३ ॥


पादाङ्गुलिं न्यसेत् भूमौ स्वस्तिकाकृति किञ्चित्  
पृष्ठतोक्षस्पर्शनञ्च ऊरुहस्तन्तु वामके ॥ ४ ॥


गोपतेर्मस्तके हस्तं विन्यसेदतिसुन्दरम्  
धवलाभं महाशान्तं सर्वावयवसुन्दरम् ॥ ५ ॥


एकासने महागौरीम् अथवा पृथगासने  
कटकं लम्बहस्तन्ञ्च सर्वावयवसुन्दरीम् ॥ ६ ॥


सरत्नमकुटोपेतां वामे गौरीसमायुतम्  
यद्वाचद्विभुजं शान्तं गोपतेर्मस्तके करम् ॥ ७ ॥


ऊरुहस्तं विशेषेण वामे गौरी समायुतम्  
जटामकुटशोभाढ्यम् अन्तस्मितसमायुतम् ॥ ८ ॥


यद्वा चोक्षसमारूढं वृषपृष्ठे सुखासनम्  
पद्मपीठोपरिस्थञ्च शयनं वामपादकम् ॥ ९ ॥


लम्बितं सव्यपादञ्च टङ्ककृष्णमृगन्तथा  
अभयं वरदञ्चैव सर्वाभरणभूषितम् ॥ १० ॥


श्यामाङ्गीं द्विभुजान्देवीम् उत्पलं वरदन्तथा  
शयनं लम्बितं पादं सर्वाभरणभूषितम् ॥ ११ ॥


एवं ध्यात्वा विशेषेण प्रतिष्ठां कारयेत्ततः  
षोडशस्तम्भसंयुक्तं नवहस्तन्तु विस्तरम् ॥ १२ ॥


मद्ध्ये नवपदं कृत्वा वेदिका मद्ध्यमे चरेत्  
पूर्वाशादि चतुर्दिक्षु यथोक्तं कुण्डमुत्तमम् ॥ १३ ॥


आग्नेयादि चतुर्दिक्षु योनिमेकासने सति  
प्रत्येकमासनञ्चैव पृथक् शालां प्रकल्पयेत् ॥ १४ ॥


प्रत्येकं कुण्डसङ्ख्यानि पूर्ववद्विधिनाचरेत्  
नयनोन्मीलनं पश्चात् ------------- ॥ १५ ॥



पयोधिवासनं कृत्वा बिम्बशुद्धिं समाचरेत्  
पर्यङ्के शयनं कृत्वा मण्टपाराधनं चरेत् ॥ १६ ॥


वेदिका मद्ध्यमे चैव दशकुम्भन्न्यसेत्ततः  
न्यासकर्मसमाराद्ध्य नेत्रमुद्रां प्रदर्शयेत् ॥ १७ ॥


वृषान्तिके विशेषेण तारका पूर्वमुच्चरन्  
औमित्युच्चरेत्पश्चात्पीठगाय इति भवेत् ॥ १८ ॥


पठ्यते उक्षादिशो -- प्रासादादिनमोन्तकम्  
एवमावाह्य सम्पूज्य प्रथमावरणं पुरा ॥ १९ ॥


द्वितीय्या वरणं पश्चात् पञ्चावरणमार्गतः  
उक्तमन्त्रेण हुत्वा तु पूर्णाहुतिं समाचरेत् ॥ २० ॥


जयादिरभ्याधानञ्च राष्ट्रभृच्च हुनेत्ततः  
पूर्णाहुतिन्तथा कृत्वा कुम्भमुत्थापयेत्ततः ॥ २१ ॥


अभिषेकन्तथा कृत्वा हविर्दत्वा समाचरेत्  
स्नापनं कारयेत्पश्चात् अन्ते कल्याणमाचरेत् ॥ २२ ॥


एवं सम्पूज्य विधिवत् दक्षिणान्दापयेत्ततः  
ब्राह्मणान्भोजयेत्तत्र आचार्यस्य च पूजनम् ॥ २३ ॥


एवं सम्पूजयेच्चैव सपुण्यां गतिमाप्नुयात् ॥ २४ ॥


इति वृषारूढप्रतिष्ठापटल एकोनषष्टितमः  
