+++
title = "०४९ अमावास्यापूजापटलः"

+++
अमावास्यापूजापटलप्रारम्भः    
अथातस्सम्प्रवक्ष्यामि अमायजनमुत्तमम्  
उदयाद्युदयान्तञ्च अमाया उत्तमं भवेत् ॥ १ ॥


उदयाद्यस्तमनान्तं मद्ध्यमं परिकीर्तितम्  
पञ्चविंशतिनाड्यस्तु अधमं परिकीर्तितम् ॥ २ ॥


तद्दिने तीर्त्थमित्युक्तं तद्रात्रौ पूजयेच्छिवम्  
मद्ध्याह्नव्यापिनीयुक्तं तीर्त्थकार्यं विधीय्यते ॥ ३ ॥


तद्दिने श्राद्धकर्मापि पितॄणान्तृप्तिमक्षयम्  
तिलोदकप्रदानञ्च तद्दिने तु विशेषतः ॥ ४ ॥


मासमेकदिनं प्रोक्तं कथं श्राद्धं महेश्वर  
तद्दिने तु पितृश्राद्धं कुलकोटिं समुद्धरेत् ॥ ५ ॥


उदयाद्यस्तमनान्तं पञ्चभागं विभज्य च  
प्रातस्सङ्गममद्ध्याह्नम् अपराह्णन्तथैव च ॥ ६ ॥


सायाह्नमिति सञ्ज्ञेयः सायाह्नव्यापिनी यदि  
परे हनि त्वमायान्तु यत्राधिक्यं दिने भवेत् ॥ ७ ॥


तद्दिने च पितृश्राद्धं तिलोदकमथापि वा  
श्रद्धया दीयते श्राद्धं यथा शक्तिविचारतः ॥ ८ ॥


प्रथमादिपूर्णिमान्तं शुक्लपक्षन्तथैव च  
यत्तिथौ म्रियते मर्त्यः तत्तिथौ श्राद्धमुत्तमम् ॥ ९ ॥


श्रोत्रियो वेदविदुषश्शास्त्रज्ञो ज्ञानवान्तथा  
शिवपूजापरो विप्रश्शिवद्विजकुलोद्भवः ॥ १० ॥


शिवदीक्षा युतश्चैव उत्तमं परिकीर्तितम्  
अपत्नीकोवनस्थश्च पाण्डित्यज्ञानहीनकः ॥ ११ ॥



अदीक्षितश्चाङ्गहीनः काणः पिशुनशुण्डकः  
गोलकोदत्तपुत्रश्च ऋतुपूर्वोजपुत्रिकौ ॥ १२ ॥


दन्तहीनोदुराचारो लोके भवति निन्दितः  
धूर्त्तो बह्वग्निसन्तप्तः क्रूरो वाप्यन्यजातयः ॥ १३ ॥


एतान्त्यजेदभावे च देशिकः पत्निहीनकः  
श्राद्धं करोति यद्विप्रो यद्वाभावे गुह श्रुणु ॥ १४ ॥


ब्रह्मचारी च विप्रश्च विश्वेदेवे प्रशस्यते  
अभावे पैतृकश्चैव कारयेदन्यजातयः ॥ १५ ॥


स्वस्वजातिष्वभावेन वर्जयेतान्यजातयः  
चरेच्छ्राद्धं गृहे चैव गोमयालेपनं तथा ॥ १६ ॥


द्विजातिवरणञ्चैव उपचारेण भक्तिमान्  
ब्राह्मणान् ग्राहयेत् भक्त्या स्नानानुष्ठानपूर्वकम् ॥ १७ ॥


नित्यकर्मप्रकुर्वीत तदेवब्राह्मणान् वरेत्  
पादप्रक्षालनं कृत्वा गन्धतैलाभिषेचनम् ॥ १८ ॥


मथितञ्च स्वशिष्येण लेपनं स्नानमाचरेत्  
यथाविधि प्रकुर्वीत धौतवस्त्रोत्तरीय्यकम् ॥ १९ ॥


वस्त्रयज्ञोपवीतञ्च भूषणादीनि दापयेत्  
स्वगृह्योक्तविधानेन वह्निकार्यं पुराकृतम् ॥ २० ॥


विश्वेदेवं पुराप्रोक्तं पश्चात्पैतृकमुत्तमम्  
वैष्णवन्तु तदन्ते वा अर्चयित्वा विशेषतः ॥ २१ ॥


सदाशिवाख्यवैष्णव्यम् अक्षतं तिलपुष्पकम्  
गन्धपुष्पादिनाभ्यर्च्य मूलेनावाहयेत्ततः ॥ २२ ॥


अभ्यङ्गं कवचेनैव वस्त्रन्तु हृदयेन तु  
पुरुषेणोपवीतञ्च बहुरूपेण गन्धकम् ॥ २३ ॥


पादप्रक्षालनञ्चैव अस्त्रमन्त्रेण देशिकः  
सद्येन पुष्पमभ्यर्च्य पाद्यमाचमनार्घ्यकम् ॥ २४ ॥


मूलेन षोडशवारम् अभिमन्त्र्यार्घ्यमुच्यते  
ईशानेन तु मन्त्रेणाचमनन्तु विधीयते ॥ २५ ॥


हृदयेनैव मन्त्रेण पाद्यमादौ विशेषतः  

कदलीपर्णमादाय अश्रं वामे तु प्रोक्षयेत् ॥ २६ ॥


चतुस्त्रयद्वयं वृत्तं गोमयेनैव शुद्ध्यति  
अन्नादिव्यञ्जनांश्चैव यावन्मात्रं प्रपूरयेत् ॥ २७ ॥


अस्त्रेण प्रोक्षयेच्चैव पात्रं वामेन संस्पृशन्  
अपसव्यक्रमेणैव एकवारं प्रदक्षिणम् ॥ २८ ॥


ईशानेनैव मन्त्रेण परिषिच्य विशेषतः  
शम्बरानुच्चरंश्चैव अभिमन्त्र्य विशेषतः ॥ २९ ॥


तिलाक्षतसहोपेतम् उदकेनैव पूर्वकम्  
दत्तं दापयते चैव पाद्यादौ मन्त्रमुच्चरन् ॥ ३० ॥


सदाजपन्श्रुतिं जप्त्वा विकिरान्श्राद्धमाचरेत्  
उच्छिष्टक्षालनं पश्चात्ताम्बूलसहितन्तथा ॥ ३१ ॥


दक्षिणान्दापयेत्पश्चात् चतुर्विंशति सङ्ख्यया  
पितॄणां बलिदानञ्च वह्निमुद्वासनञ्चरेत् ॥ ३२ ॥


तिलोदकन्ददेद्विप्रः अन्येषां वर्जयेत्ततः  
आमरूपेण कर्तव्यं क्षत्रियादि प्रशस्यते ॥ ३३ ॥


मातापितृमृते काले श्राद्धं कुर्वति यः पुमान्  
अमायादिवसे प्राप्ते चरेत्पितृदिनं श्रुणु ॥ ३४ ॥


दिवसस्याष्टमे भागे पितॄणान्तु तिलोदकम्  
दापयेत्तत्र वंशश्च पितॄनाचार्यदेशिकः ॥ ३५ ॥


जातिसेनापतींश्चैव अतिथीन्परिकल्पयेत्  
विप्रमेकांशमादाय बहिरासनमाचरेत् ॥ ३६ ॥


तिलेनावर्जयेच्चैव पादक्षालनपूर्वकम्  
गन्धपुष्पैरलङ्कृत्य धूपदीपं प्रदर्शयेत् ॥ ३७ ॥


कदलीपर्णमादाय ---------  
उपपात्रसहोपेतं प्रोक्षयेदस्त्रमन्त्रतः ॥ ३८ ॥


अन्नन्दापयते चैव दद्याल्लवणपूर्वकम्  
सर्पिषापयसा चैव दधिमध्वफलत्रयम् ॥ ३९ ॥


व्यञ्जनं पायसान्नञ्च परमान्नं पृथक्पृथक्  
दापयेत्कदलीपर्णे पात्रशुद्धिञ्च पूर्वकम् ॥ ४० ॥



पितृभ्यो धूपदीपञ्च तिलञ्चोदकपूर्वकम्  
दत्तं ददेद्विशेषेण उदकं प्राश्य बुद्धिमान् ॥ ४१ ॥


प्राणाहुतिं ततः कृत्वा भोजनानन्तरं ततः  
क्रमुकं पत्रचूर्णञ्च दक्षिणान्दापयेत्ततः ॥ ४२ ॥


भुञ्जीतपूर्ववत्कृत्वा ताम्बूलन्नैव शोधयेत्  
एकभुक्तं प्रकुर्वीत अभावे श्रुणु षण्मुख ॥ ४३ ॥


अशक्तोपि दरिद्रो वा तर्पणानन्तरं गुरुः  
आत्मानं पितृरूपन्तु अपसव्योपवीतकम् ॥ ४४ ॥


पात्रं प्रोक्षयते पश्चात् अन्नव्यञ्जनपूर्वकम्  
निक्षिप्य प्रोक्षयेदन्नं पितृमन्त्रं समुच्चरन् ॥ ४५ ॥


व्यञ्जनैस्सहितोपेतं कुक्कुटाण्डप्रमाणतः  
----- अन्नमादाय प्रादक्षिण्य क्रमेण वा ॥ ४६ ॥


पिण्डोपरि प्रदातव्यम् अङ्गुष्ठाग्रे विनिक्षिपेत्  
सव्योपवीतिनं पश्चात् इष्टं भुञ्जीत यो नरः ॥ ४७ ॥


पुनर्भुक्तं न कुर्वीत अमादिवसमाचरेत्  
ब्राह्मणानां प्रकुर्वीत अन्येषां वर्जयेत्ततः ॥ ४८ ॥


कारवल्ली त्रयञ्चैव कदलीफलपर्णकम्  
अपक्षफलदण्डञ्च प्रसूनं राजमाषकम् ॥ ४९ ॥


अलर्कञ्चैव निष्पावं रत्नाभं बृहतीलता  
वज्रवल्ली कालशाकं दण्डशाकं -- यमा ॥ ५० ॥


माषं मुद्गं महावल्ली नारङ्गादय एव च  
शृङ्गिबेरं महाशाकं बालकन्दं सुतीक्षणी ॥ ५१ ॥


धौतकीवनवैदर्भी आम्रमामलकन्तथा  
नालिकेरं कर्करीञ्च उर्वारुकफलन्तथा ॥ ५२ ॥


पितृश्रेष्ठमिति प्रोक्तं पितॄणामक्षयं भवेत्  
अभावे मुद्गपयसा दधिसर्पिश्च तण्डुलम् ॥ ५३ ॥


तस्याभावे तण्डुलं वा दापयेत् ब्राह्मणाय च  
अशक्तविषये चैव तद्दिने स्नानकर्मणि ॥ ५४ ॥


नित्यकर्मसमाराद्ध्य अग्निमादाय बुद्धिमान्  

वनं गत्वा पितृश्रेष्ठं शाकमूलसमाश्रितम् ॥ ५५ ॥


शुष्कपर्णपलाशादि ग्राहयेत् ----  
शतखामुपरिस्थाप्य अग्नीना वाहयेत् बुधः ॥ ५६ ॥


ध्यात्वा पितॄन्समभ्यर्च्य अत्यन्तं दुःखितो भवेत्  
पितॄणामक्षयां तृप्तिं वनश्राद्धं प्रकीर्तितम् ॥ ५७ ॥


नृपवैश्यौ पादजानां मातापितृमृते दिने  
प्रातस्समयकालञ्च मद्ध्याह्ने नाडिका त्रयम् ॥ ५८ ॥


तिथिव्यापकमेवोक्तम् आमश्राद्धं विधीयते  
मद्ध्याह्ने नाडिका त्रीणि हीनं पूर्वदिने चरेत् ॥ ५९ ॥


पितृश्रेष्ठं पदार्त्थञ्च शालितण्डुलमुत्तमम्  
द्विजेभ्यः प्रददेत् उक्तं पश्चाद्भोजनमाचरेत् ॥ ६० ॥


स्थलशुद्धिं ततः कृत्वा रसान्सम्प्रोक्षयेत्ततः  
पात्रे रसान्निवेश्याथ मनसाभावयेत्पितॄन् ॥ ६१ ॥


वन्दनं पुरतः कृत्वा श्राद्धकर्मविधीयते  
आमश्राद्धमिति प्रोक्तं हिरण्यश्राद्धकं श्रुणु ॥ ६२ ॥


देशान्तरगते वापि राजबीडा च विड्वरे  
यथा शक्तिहिरण्यञ्च दापयेत् ब्राह्मणाय च ॥ ६३ ॥


वन्दनं कारयेत्पश्चात् आत्मानं भोजयेन्नरः  
चातुर्वर्णो द्विवर्णश्च हिरण्यश्राद्धमाचरेत् ॥ ६४ ॥


श्राद्धहीनश्च यो मर्त्यः अपुत्रो वा दरिद्रतः  
एवं यः कुरुते मर्त्यः पितृलोकमवाप्नुयात् ॥ ६५ ॥


इति अमापूजाविधि पटल एकोनपञ्चाशत्तमः  
