+++
title = "०८३ ज्येष्ठास्थापनपटलः"

+++
ज्येष्ठास्थापनपटलप्रारम्भः    
अथातस्सम्प्रवक्ष्यामि ज्येष्ठास्थापनमुत्तमम्  
चतुर्भुजं द्विनेत्रञ्च बृहद्वक्त्रसमायुतम् ॥ १ ॥



बृहत्कुक्षिसमोपेतं द्विपादं कुञ्चितं भवेत्  
महापीठोपरिस्थञ्च वज्राभं मकुटान्वितम् ॥ २ ॥


जलोश्छिष्टलतामाला पर्यङ्गस्सव्यरैगके  
द्विभुजा च द्विनेत्रा च वराहाननमात्मजम् ॥ ३ ॥


वामे च तनयं भागे द्विभुजं लम्बबाहु च  
वह्निञ्च पानपात्रञ्च धारयेत्तु विशेषतः ॥ ४ ॥


पार्श्वयोर्लम्बहस्ताभ्यां कुरूपीं भावयाम्यहम्  
एवं कृत्वा विशेषेण प्रतिष्ठां कारयेत्ततः ॥ ५ ॥


पूर्वोक्तयागं सङ्कल्प्य वेदिका मद्ध्यमे चरेत्  
पञ्चकुण्डं प्रकल्प्याथ एककुण्डमथापि वा ॥ ६ ॥


वेदिका मद्ध्यमे चैव दशकुम्भं न्यसेत्ततः  
मृत्सङ्गृह्याङ्कुरञ्चैव वास्तुपूजां समारभेत् ॥ ७ ॥


मण्टपाराधनं कृत्वा शयनारोपणं परम्  
कुम्भे सम्पूजयेत्पश्चात् आसनं मूर्तिमर्चयेत् ॥ ८ ॥


विद्यादेहं प्रकल्प्याथ अञ्जलीकरसंयुतम्  
प्रणवं पूर्वमुच्चार्य मायाबीजमतः परम् ॥ ९ ॥


सर्वदुर्भिक्षनाशाय सर्वपीडानि वारणम्  
आवाह्य पूजयेत्पश्चात्प्रथमावरणं यजेत् ॥ १० ॥


द्वितीय्यावरणे चैव लोकपालान्समर्चयेत्  
पूर्वोक्तविधिना चैव होमं कृत्वा समाचरेत् ॥ ११ ॥


पूर्वादिषु चतुर्दिक्षु हृदयादीन्हुनेत्क्रमात्  
प्रायश्चित्तं हुनेच्चैव घटे संयोजयेत्ततः ॥ १२ ॥


नयनोन्मीलनं पूर्वं जलाधिवासनन्तथा  
शयनारोपणं पश्चात् न्यासकर्म्म ततः परम् ॥ १३ ॥


सुमुहूर्ते सुलग्ने च अभिषेकं समाचरेत्  
हविर्दत्वा निवेद्याथ ब्राह्मणान्भोजयेत्ततः ॥ १४ ॥


आचार्यं पूजयेत्पश्चात्सर्वदुःखविनाशनम्  
एवं यः कुरुते मर्त्यः दुर्भिक्षन्नकदाचन ॥ १५ ॥


इति ज्येष्ठास्थापनपटलत्र्यशीतितमः  
