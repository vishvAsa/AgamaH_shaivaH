+++
title = "०९० विमानस्थापनपटलः"

+++
विमानस्थापनपटलप्रारम्भः    
अथातस्सम्प्रवक्ष्यामि सर्वप्राणि हिताय च  
देवालयानां दृश्यन्ते विमानं गोपुराणि च ॥ १ ॥


यावद्देशेषु परितः तावत्कैलासभूतलम्  
द्राविडं वेसरं चैव नागरं त्रिविधं भवेत् ॥ २ ॥


भेदान्षण्णवति ज्ञेयः विमानं मूलभेदकम्  
आसनं शयनं यानं दैविकं स्वस्तिकं भवेत् ॥ ३ ॥


नीलोत्पलं सुखकरं गीर्वाणं देवमन्दिरम्  
आवर्तकमनावर्तम् अचलं वृषमुच्यते ॥ ४ ॥


एवं भेदानि सङ्कल्प्य योग्यायोग्यं प्रकल्पयेत्  
आसनं शयनं यानं शिवलिङ्गत्रयं भवेत् ॥ ५ ॥


तत्तदाकारमाकल्प्य दिव्यहर्म्यं प्रकल्पयेत्  
महेश्वरादि भेदानां हरिब्रह्मादिकान्तथा ॥ ६ ॥


भेदान्सुधामयं कल्प्य पञ्चवर्णैरलङ्कृतम्  
देवस्य पूर्वदिग्भागे दक्षिणा मूर्तिसन्निधौ ॥ ७ ॥


पश्चिमे स्तम्भलिङ्गाग्रे उत्तमं गोमुखाग्रके  
षोडशस्तम्भसंयुक्तं यागशालां प्रकल्पयेत् ॥ ८ ॥


मद्ध्ये वेदिं प्रकल्प्याथ तत्पूर्वे कुण्दमुच्यते  
पश्चिमे वेदिकां कृत्वा तत्पूर्वे कुण्डमुच्यते ॥ ९ ॥


दशकुम्भन्न्यसेच्चैव घटालङ्कृतमुच्यते  
पश्चिमे दशकुम्भञ्च पूर्ववत्स्थापयेत्ततः ॥ १० ॥


तोरणान्मङ्गलांश्चैव शस्त्राणि परिकल्पयेत्  
जलाधिवासनञ्चैव शयनारोपणन्तथा ॥ ११ ॥


रत्नन्यासं विना चैव नयनोन्मीलनं विना  
शेषन्तु पूर्ववत्कल्प्य अङ्कुरार्पणपूर्वकम् ॥ १२ ॥



वास्तुशान्तिन्ततः कृत्वा शिवहस्तं प्रकल्पयेत्  
वेदिका मद्ध्यमे चैव आसनं मूर्तिमर्चयेत् ॥ १३ ॥


द्विपादञ्च त्रिनयनं भस्मकुण्ठितविग्रहम्  
शूलं शक्तिधनुःखट्गं पाशं चक्रं गदाब्जधृक् ॥ १४ ॥


अष्टहस्तसमोपेतं सुपद्ममकुटन्तथा  
रक्तवर्णं विशालाक्षम् उपानम् अघ्रिमुच्यते ॥ १५ ॥


कुमुदं जगतीशञ्च पट्टिकाजानुमुच्यते  
गात्रान्तमूरुदेशञ्च यालाक्षं कटिदेशके ॥ १६ ॥


कुक्षिं वै कुक्षिदेशञ्च पद्मान्तं मूर्ध्नि उच्यते  
मकुटं मकुटोपेतं द्विपार्श्वं करमुच्यते ॥ १७ ॥


एवं वै शिवरूपन्तु स्थूललिङ्गाकृतिर्भवेत्  
प्रणवं पूर्वमुच्चार्य ज्ञानशक्त्यात्मने तथा ॥ १८ ॥


भीमरुद्राय इत्येते नमोन्तञ्चोच्चरेत्ततः  
आवाह्य पूजयेत्तत्र प्रथमावरणन्तथा ॥ १९ ॥


द्वितीय्यावरणे पूज्य लोकपालान्समर्चयेत्  
वर्त्मादि चक्रपद्मान्तम् अर्चयेत्साधकोत्तमः ॥ २० ॥


पश्चिमे वेदिका मद्ध्ये दशकुम्भं न्यसेत्ततः  
मद्ध्ये स्कन्दं समभ्यर्च्य प्रथमावरणं यजेत् ॥ २१ ॥


जयादिरभ्याधानञ्च द्वितीयावरणे यजेत्  
प्रधानवेदिकामद्ध्ये भीमरुद्रं समर्चयेत् ॥ २२ ॥


पञ्चकुण्डं प्रकल्प्याथ एककुण्डमथापि वा  
पूर्वोक्तविधिना चैव होमं कृत्वा समाचरेत् ॥ २३ ॥


दक्षिणे दक्षिणामूर्तिं कुम्भमद्ध्ये प्रपूजयेत्  
जयादिरभ्याधानञ्च द्वितीयावरणे यजेत् ॥ २४ ॥


प्रथानवेदिकामद्ध्ये भीमरुद्रं समर्चयेत्  
पञ्चकुण्डं प्रकल्प्याथ एककुण्डमथापि वा ॥ २५ ॥


पूर्वोक्तविधिना चैव होमं कृत्वा समाचरेत्  
दक्षिणे दक्षिणामूर्तिं कुम्भमद्ध्ये प्रपूजयेत् ॥ २६ ॥


प्रथमावरणं पूज्य हृदयादीन्समर्चयेत्  

द्वितीय्यावरणे चैव शर्वादीन्समर्चयेत् ॥ २७ ॥


अग्निकार्योक्तमार्गेण होमं कृत्वा समर्चयेत्  
पश्चिमे विष्णुमभ्यर्च्य प्रथमावरणं यजेत् ॥ २८ ॥


केशवो माधवश्चैव त्रिविक्रमधुसूदनः  
वामनश्श्रीधरश्चैव पद्मनाभोजनार्दनः ॥ २९ ॥


अष्टकुम्भेषु पूज्याथ इन्द्रादीन्पूजयेत्ततः  
पूर्ववद्धोममित्युक्तं सायम्प्रातर्हुनेत्ततः ॥ ३० ॥


उत्तरे पद्मजं पूज्य प्रथमावरणं यजेत्  
त्रयी मयीं त्रिमूर्तिञ्च पद्माक्षं पद्मयोगिनम् ॥ ३१ ॥


चतुर्मुखञ्च धातारं पितामहमजन्तथा  
अष्टकुम्भे प्रपूज्याथ दशाज्ञां पूजयेत्ततः ॥ ३२ ॥


पूर्ववद्धग्निमाराद्ध्य होमयेत्साधकोत्तमः  
पञ्चकुण्डं प्रकल्प्याथ अथवा एककुण्डकम् ॥ ३३ ॥


तत्तन्मन्त्रेण सम्पूज्य पूर्णान्तं होमयेत्ततः  
प्रासादनर्तनं कल्प्य द्रव्याभावैरलङ्कृतम् ॥ ३४ ॥


शिवभेदान् चरेद्धीने पूर्ववद्विधिमार्गतः  
चतुर्दिक् यागशालाञ्च भीमरुद्रं समर्चयेत् ॥ ३५ ॥


स्कन्दञ्च दक्षिणामूर्तिं नारसिह्मं विधिं यजेत्  
कुण्डं वा स्थण्डिलं वापि होमयेद्योजयेत् घटे ॥ ३६ ॥


तत्तत्स्थाने यजेत् भाव्य पूर्ववत्परिकल्पयेत्  
पश्चात् बिम्बान्प्रकल्प्याथ पञ्चवर्णैरलङ्कृतम् ॥ ३७ ॥


पूर्वं घटे समावाह्य बाललिङ्गं प्रकल्पयेत्  
बालालयं यजेद्धुत्वा प्रतिष्ठां पूर्ववच्चरेत् ॥ ३८ ॥


दिनं प्रतिदिनं हुत्वा ब्राह्मणान्भोजयेत्ततः  
यावत्कालं प्रकृष्येते तावत्पर्यन्तमर्चयेत् ॥ ३९ ॥


तदन्ते योजयेत्कुम्भे अर्चयेत्साधकोत्तमः  
पश्चात्कालान्तरे विद्यान् मकुटारोपणं कथम् ॥ ४० ॥


स्वर्णेन रजतेनैव ताम्रेणैव चरेत्ततः  
मुलबेरं समावाह्य घटे सम्पूजयेत्ततः ॥ ४१ ॥



देवस्य पूर्वदिग्भागे यागमेकं विधाय च  
भीमरुद्रन्तु सम्पूज्य विद्येशान्पूजयेत्ततः ॥ ४२ ॥


वज्रादीन्पूजयेत्पश्चात् शिवयागं पृथक्चरेत्  
शिवमावाह्य सम्पूज्य पूर्ववद्विधिनाहुनेत् ॥ ४३ ॥


एकरात्रं द्विरात्रं वा त्रिरात्रं पञ्चरात्रकम्  
होमं कृत्वा विशेषेण स्थूपिदण्डाधिवासनम् ॥ ४४ ॥


रत्नन्यासं प्रकल्प्याथ दण्डं स्थाप्य विशेषतः  
मकुटं क्षालयेत्पश्चात्सम्पाताहुतिमाचरेत् ॥ ४५ ॥


घटं स्थाप्य विशेषेण दर्भमालैरलङ्कृतम्  
शतदर्भान्बृहत्कूर्चं मकुटे बन्धयेत्ततः ॥ ४६ ॥


विमानघटमादाय मस्तके योजयेत् गुरुः  
परितः कलशानष्टौ दले सम्पूजयेत्ततः ॥ ४७ ॥


धातारं विष्णुं सर्वेशं स्कन्दं सम्पूजयेद्विना  
भीमरुद्रं प्रपूज्याथ विद्येशान्पूर्ववद्यजेत् ॥ ४८ ॥


शिवकुम्भं समादाय शिवे संयोजयेत्ततः  
ब्राह्मणान्भोजयेत्तत्र आचार्यं पूजयेत्ततः ॥ ४९ ॥


जीर्णोद्धारणकाले तु कथं शम्भो विशिष्यते  
मासमेकन्तु कुम्भं स्यात् द्विमासं त्रिशिखन्तथा ॥ ५० ॥


त्रिमासं खट्गमित्युक्तं तदूर्ध्वन्दारुणा भवेत्  
एवम् अधमपूजाञ्च मन्दिरे कल्पयेत्ततः ॥ ५१ ॥


स एकदिनमारभ्य द्विपक्षं पूजयेत् घटे  
दिने दिने घटे पूज्य सायङ्कालेऽभिषेचयेत् ॥ ५२ ॥


बालालये तदूर्ध्वे तु दारुलिङ्गं यजेत्तथा  
एवं मद्ध्यमपूजायां कारयेच्छिवमन्दिरे ॥ ५३ ॥


प्रासादं जीर्णिते काले महास्नपनमण्टपे  
नृत्तमण्टपदेशे वा प्राकारे वा शुभस्थले ॥ ५४ ॥


बालालयं प्रकल्प्याथ तत्तन्मानाकृतिन्तु वा  
यागशालां प्रकल्प्याथ वेदिका मद्ध्यमे चरेत् ॥ ५५ ॥


नवकुण्डं पञ्चकुण्डम् अथवा एकमेव वा  

दशकुम्भं विन्यसेच्च वेदिका मद्ध्यमे चरेत् ॥ ५६ ॥


सप्तविंशत् घटान्न्यस्य तोरणं शस्त्रमङ्गलान्  
पूर्वोक्तविधिना चैव यागद्रव्यान्समाददेत् ॥ ५७ ॥


नयनोन्मीलनं पश्चात् जलाधिवासनन्तथा  
शयनारोपणञ्चैव वेदिकां पूजयेत्ततः ॥ ५८ ॥


पूर्वोक्तविधिना चैव होमं कृत्वा समाचरेत्  
मूललिङ्गं समाकृष्य घटे सम्पूजयेत्पुरा ॥ ५९ ॥


सुमुहूर्ते सुलग्ने च तद्घटं ग्राहयेत् गुरुः  
स्वमूर्ध्नावाह्यते चैव बिम्बे सम्पूजयेत्ततः ॥ ६० ॥


हविर्दत्वा निवेद्याथ उपचारान्यथोक्तवत्  
तदारभ्यावसानान्तं मद्ध्याह्ने होमयेत्ततः ॥ ६१ ॥


त्रिकालं वा चतुष्कालं पञ्चकालं यथा पुरा  
तदेवं पूजयेद्विप्रान् भोजयेच्च दिनं प्रति ॥ ६२ ॥


त्रिकालं वा द्विकालं वा मूललिङ्गेऽभिषेचनम्  
रहस्य पूजां कर्तव्यं वाद्यं घण्टां विवर्जयेत् ॥ ६३ ॥


मूलोपचारमार्गेण बाललिङ्गे यजेत् गुरुः  
नित्यपूजां प्रकर्तव्यं नैमित्तिकं विना तथा ॥ ६४ ॥


श्रीबलिन्नित्यहोमञ्च पादुकाराधनञ्चरेत्  
अन्योत्सवन्तु कर्तव्यं विशेषं श्रुणु षण्मुख ॥ ६५ ॥


देव्याश्च शिखाजीर्णे पटे चावाहयेत् गुरुः  
पूर्वोक्तविधिना प्रोक्तं प्रतिष्ठां कारयेत्ततः ॥ ६६ ॥


तदेवपूजां कर्तव्यं नैमित्तिकन्नकारयेत्  
उमास्कन्देश्वरञ्चैव नृत्तेशं शशिशेखरम् ॥ ६७ ॥


देववेश्मनिजीर्णो वा मूर्तिमादाय साधकः  
अन्ये शुभस्थले स्थाप्य पूजयेन्नित्यकर्मणि ॥ ६८ ॥


होमास्कन्देश्वरं चैव महोत्सवन्नकारयेत्  
नृत्तेशादि च बेराणां जीर्णोद्धारं प्रकल्प्यते ॥ ६९ ॥


महोत्सवं प्रकर्तव्यं सर्वदोषो न विद्यते  
तेषां विमानमूर्तीशं पदे चावाहयेत्ततः ॥ ७० ॥



पश्चाद्यागं प्रकल्प्याथ विमाने चाभिषेचनम्  
एवं सम्पूज्य विधिवत्सपुण्याङ्गतिमाप्नुयात् ॥ ७१ ॥


इति विमानस्थापनपटलनवतितमः  
