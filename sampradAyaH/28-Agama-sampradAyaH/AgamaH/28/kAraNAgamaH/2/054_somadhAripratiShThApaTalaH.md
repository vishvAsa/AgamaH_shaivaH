+++
title = "०५४ सोमधारिप्रतिष्ठापटलः"

+++
सोमधारिप्रतिष्ठापटलप्रारम्भः    
अथातस्सम्प्रवक्ष्यामि सर्वकामफलप्रदम्  
सोमधारिप्रतिष्ठान्तु सर्वमङ्गलकारणम् ॥ १ ॥


चतुर्भुजं त्रिणेत्रञ्च जटामकुटमण्डितम्  
वामपार्श्वे जटामद्ध्ये अर्द्धचन्द्रसमन्वितम् ॥ २ ॥


वामपत्रसमायुक्तं दक्षिणे नक्रकुण्डलम्  
शिखास्थाने शिरश्चक्रं कर्णपत्रसमायुतम् ॥ ३ ॥


मूलपत्रसमायुक्तं शिरः कूर्मसमायुतम्  
मृगटङ्कसमायुक्तम् अभयं वरदन्तथा ॥ ४ ॥


अभयं सिह्मकर्णं वा समपादद्वयं भवेत्  
किङ्किणी वलयं जान्वोः सिह्मचर्माभिवेष्टितम् ॥ ५ ॥


उपवीतसमायुक्तं हारकेयूरभूषितम्  
कटकं वलयञ्चैव पादनूपुरमण्डितम् ॥ ६ ॥


पद्मपीठोपरिस्थञ्च अन्तस्मितसमायुतम्  
कर्णान्तञ्चैव ताल्वन्तम् अंसान्तं स्तनमण्डलम् ॥ ७ ॥


नाभ्यन्तञ्चैव कट्यन्तं गौरी वामेत्र कल्पयेत्  
एवं वनस्थितां गौरीम् अथवा पृथगासने ॥ ८ ॥


द्विभुजं च द्विनेत्रञ्च किरीटमकुटान्वितम्  
लम्बकर्णसमायुक्तं सर्वाभरणभूषितम् ॥ ९ ॥


किञ्चित्कुञ्चितवामे च वामे च लम्बकन्तथा  
सव्ये शुण्डाकृती जुष्टी केवलं भुजमेव च ॥ १० ॥



प्रभायां पूर्ववत्कृत्वा चन्द्रशेखररूपिणम्    
षोडशस्तम्भसंयुक्तं पूर्ववद्यागमण्टपम् ॥ ११ ॥


इन्द्रईशानयोर्मद्ध्ये वृत्तकुण्डं प्रधानकम्  
एकासनस्थिते पक्षे पूर्वादिचतुरश्रकम् ॥ १२ ॥


विदिक्षुयोनिकुण्डञ्च चतुः कुण्डं प्रकीर्तितम्  
वेदिकामद्ध्यमे चैव दशकुम्भं न्यसेत्ततः ॥ १३ ॥


नयनोन्मीलनञ्चैव जलाधिवासनन्तथा  
बिम्बशुद्धिं ततः कृत्वा शयनारोपणञ्चरेत् ॥ १४ ॥


घटे स्थिरासनं पूज्य विद्याङ्गं नेत्रमुद्रिकाम्  
प्रणवं पूर्वमुच्चार्य भकारन्तु ततः परम् ॥ १५ ॥


चन्द्रमाश्च चतुर्त्थ्यन्तं नमोन्तं मूलमन्त्रतः  
आवाह्य पूजयेत्पश्चात् अष्टबन्धेन मिश्रकम् ॥ १६ ॥


सुगन्धपुष्पसंयुक्तम् अञ्जलीकरसंयुतम्  
अङ्गुष्ठादिकनिष्ठान्तं करन्यासविधिं श्रुणु ॥ १७ ॥


संयोज्यानामिकामूले अञ्जलीकरसंयुतम्  
मूलाधारं समभ्यर्च्य हृत्कण्ठादिप्रदेशके ॥ १८ ॥


ओङ्कारं पूर्वमुच्चार्य हङ्कारञ्च्च ततः परम्  
अकारश्च उकारश्च मकारं बिन्दुरेव च ॥ १९ ॥


नादान्तमुच्चरेच्चैव ब्रह्मरन्ध्रे परिस्थया  
हृत्कण्ठतालुभ्रूमद्ध्ये ब्रह्मरन्ध्रे कृताञ्जलिम् ॥ २० ॥


---- गतिं ध्यात्वा उन्मन्यन्तमुच्चरन्  
लयान्तमुच्चरन्प्राप्य तदधः प्रणवात्मना ॥ २१ ॥


ब्रह्मरन्ध्रे शिकारञ्च भ्रूमद्ध्ये तु वकारकम्  
तालौ यकारमुच्चार्य कण्ठे नकारमुच्चरन् ॥ २२ ॥


हृत्प्रदेशे मकारन्तु मूलाधारे गते सति  
पुनरुद्धृत्य हस्ताभ्यां प्रणवं पूर्वमुच्चरन् ॥ २३ ॥


भकारमुच्चरन्पश्चात् चन्द्रशेखरमाख्यकम्  
चतुर्त्थ्यन्तं नमोन्तञ्च भ्रूमद्ध्यान्तं समुद्धरेत् ॥ २४ ॥


हृदयेनैव मन्त्रेण घटे सम्पूजयेत्ततः  

आवाह्य स्थापनञ्चैव सन्निधाननिरोधनम् ॥ २५ ॥


अवकुण्ठगतञ्चैव पञ्चमुद्रां प्रदर्शयेत्  
पीठशक्तिं प्रपूज्याथ प्रथमावरणं यजेत् ॥ २६ ॥


हृदयादिसमभ्यर्च्य शर्वादिद्वितये यजेत्  
पञ्चावरणमार्गेण मङ्गलान्ध्वजशस्त्रकान् ॥ २७ ॥


तोरणान्पूर्ववत्पूज्य वह्निकार्यं समाचरेत्  
एकासनस्थतां गौरीं वेदिकां वायुदेशके ॥ २८ ॥


करकान्दशसङ्ख्यांश्च स्थापयेद्विधिमार्गतः  
प्रणवं पूर्वमुच्चार्य ह्रीङ्कारं द्वितयं भवेत् ॥ २९ ॥


गौर्यै चैव चतुर्त्थ्यन्तं कुम्भमावाह्य बुद्धिमान्  
प्रथमावरणञ्चैव द्वितीयावरणं यजेत् ॥ ३० ॥


वृत्तकुण्डं हुनेत्पश्चात् आग्नेय्याद्यङ्गमुच्यते  
होमयेत्तु विशेषेण शेषं पूर्ववदाचरेत् ॥ ३१ ॥


पृथगासनञ्च देव्याथ प्रत्येकं यागमण्टपम्  
नवपञ्चैककुण्डं वा तोरणान्मङ्गलांश्चरेत् ॥ ३२ ॥


पूर्ववद्वह्निकर्मापि पञ्चावरणमार्गतः  
सुमुहूर्ते सुलग्ने च घटस्नानं समाचरेत् ॥ ३३ ॥


संस्नाप्य भोगशक्त्याथ प्रभायां स्नानमाचरेत्  
कल्याणकर्मचाराद्ध्य पाणिग्रहणपूर्वकम् ॥ ३४ ॥


प्रदक्षिणक्रमेणैव भद्रपीठे निवेशयेत्  
महाहविर्निवेद्याथ पूजां कृत्वा समाचरेत् ॥ ३५ ॥


एवं यः कुरुते मर्त्यस्सपुण्यां गतिमप्नुयात् ॥ ३६ ॥


इति सोमधारिप्रतिष्ठापटलश्चतुःपञ्चाशत्तमः  
