+++
title = "०४५ शान्तिहोमपटलः"

+++
शान्तिहोमपटलप्रारम्भः    
अथातस्सम्प्रवक्ष्यामि शान्तिहोमविधिक्रमम्  
वेदिकां पूर्ववत्कृत्वा षडङ्गुलसमुन्नतम् ॥ १ ॥



दर्पणोदरमद्ध्यस्थं तत्पूर्वं कुण्डमुच्यते  
अथवास्थण्डिलं वापि धान्यपुञ्जैरलङ्कृतम् ॥ २ ॥


घटमेकन्न्यसेन्मद्ध्ये पटालङ्कृतपूर्ववत्  
पूर्वादिषु चाष्टदिक्षु नैर्ऋतेशानकोणयोः ॥ ३ ॥


दशकुम्भं न्यसेच्चैव तन्तुना वेष्टितन्तथा  
मद्ध्ये पाशुपदास्त्रञ्च पूजयित्वा विशेषतः ॥ ४ ॥


वज्रादिपरितः कृत्वा पूजयित्वा विशेषतः  
नैवेद्यन्धूपदीपञ्च जपान्तं पूजयेत्ततः ॥ ५ ॥


पालाशं वटमश्वत्थं बिल्वं खादिरमेव च  
औदुम्बरमपामार्गं शमीशाखश्च सर्पिषा ॥ ६ ॥


शतार्द्धं गोपुरे चैव एकाहुतिं पृथक्पृथक्  
गोघृतेन सहस्रञ्च आहुतिं परिकल्पयेत् ॥ ७ ॥


प्रत्येकं शतसङ्ख्या च नवधासमिधन्तथा  
क्षीरेणाप्लावनञ्चैव समिधं होमयेत्ततः ॥ ८ ॥


क्षीरेण मिश्रं सतिलं शतसङ्ख्यां हुनेत्ततः  
देवदूर्वाङ्कुरं लक्षं हुत्वा च शतसङ्ख्यया ॥ ९ ॥


क्रमेण पृथक्पृथक् हुत्वा दोषशान्तिं गुरुश्चरेत्  
उच्चार्यहोमयेच्चैव चरुं हुत्वा विशेषतः ॥ १० ॥


पयसाज्येन मिश्रञ्च बदरीकफलाकृतिम्  
अम्लानकटकं हुत्वा कुम्भे संयोजयेत्ततः ॥ ११ ॥


विमुखार्घ्यं ततः पश्चात्पर्यग्निकरणं श्रुणु  
श्वानगृद्ध्रा विभव्याघ्रौ ग्रामसूकरमेव च ॥ १२ ॥


चोरैश्च सूतकीञ्चैव दूरस्त्रीमृदमेव च  
चण्डालकपिलो दण्डो चारणोपालिकस्तथा ॥ १३ ॥


धवतोकीर्तिलम्बश्च सुरान् --- प्रवेशके  
पर्यग्निकरणञ्चैव अन्येषां वर्जयेत्ततः ॥ १४ ॥


अन्यकर्मणि सर्वत्र अम्भसा प्रोक्षणं भवेत्  
गव्येन प्रोक्षयेत्पश्चात्पर्यग्निकरणं विना ॥ १५ ॥


पर्यग्निकरणं वक्ष्ये याज्ञिकं वृक्षसम्भवम्  

पालाशपर्णशाखाञ्च आबन्ध्य घृतसेचनम् ॥ १६ ॥


वस्त्रमाच्छादनं कृत्वा पापदेवं समर्चयेत्  
पञ्चवक्त्रञ्चतुर्बाहुं दशश्रोत्रं सुनासिकम् ॥ १७ ॥


कृष्णवर्णं महाभीमं रक्तदृष्टिभयं करम्  
दृ◌ाकरालवदनं भ्रुकुटीमुखभीषणम् ॥ १८ ॥


महापापकरूपन्तु द्ध्यायेन्मन्त्रैश्च पूजयेत्  
कुण्डाग्निज्वलनं शीर्षे स्पर्शाहुतिं समाचरेत् ॥ १९ ॥


पञ्चब्रह्मषडङ्गैश्च विमुखार्घ्यं समाचरेत्  
परिचारकमाहूय गन्धवस्त्रैरलङ्कृतम् ॥ २० ॥


पाददेशात्समादाय यत्रस्नानं समाचरेत्  
तावत्संशोधयेत्पश्चात् ऐशान्ये विसृजेच्छुचिः ॥ २१ ॥


गव्येन प्रोक्षयेत्पश्चात् शान्तिहोमं समाचरेत्  
एवं कृत्वा विशेषेण सर्वदोषनिवारणम् ॥ २२ ॥


इति शान्तिहोमपटलः पञ्चचत्वारिंशत्तमः  
