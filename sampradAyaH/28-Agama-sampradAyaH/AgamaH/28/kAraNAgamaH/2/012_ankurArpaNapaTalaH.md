+++
title = "०१२ अङ्कुरार्पणपटलः"

+++
अङ्कुरार्पणपटलप्रारम्भः    
अथातस्सम्प्रवक्ष्यामि श्रुणुष्वच षडानन  
सर्वलोकहितं पुण्यम् अङ्कुरार्पणमुत्तमम् ॥ १ ॥


नराणां चौलकर्मादि कर्मसु चाङ्कुरार्पणम्  
निशावर्ज्यं दिवा कुर्यात्सर्वकार्येषु शोभनम् ॥ २ ॥


देवानान्तु निशा कुर्यात् अहस्सु वर्जयेत्ततः  
देवानामङ्कुरं कृत्वा प्रत्यङ्कुरन्न कारयेत् ॥ ३ ॥


नराणामङ्कुरं वर्ज्येत् सर्वकर्मसु कारयेत्  
अथातस्समहेशानं प्रत्यङ्कुरं न कारयेत् ॥ ४ ॥


मानुषाणां गृहे वापि कथं शम्भो विशेषतः  
देवानामङ्कुरं कृत्वा सर्वकर्मसु कारयेत् ॥ ५ ॥


शास्ता च चण्डिका चैव गणेशः षण्मुखस्तथा  
पद्मात्म इति सर्वेषां प्रत्येकालयमुत्तमम् ॥ ६ ॥


पूर्वे वा अङ्कुरं कृत्वा कथं पूज्येत देशिकः  
एके च नगरे चैव शास्तारं चण्डिकान्तथा ॥ ७ ॥


गणेशोऽपि च वैष्णव्यम् अन्यांस्तु परिवारकम्  
शिवमुद्दिश्य यत्काले यत्काले च विशेषतः ॥ ८ ॥


अन्येषामङ्कुरं वर्जेत्परिवारान्न विद्यते  
यावन्मात्रं ग्रामसन्धिस्तावन्मात्रं न करयेत् ॥ ९ ॥


वीधिं पृथक्पृथक् विद्यात्सचेत्वात्वङ्कुरं विना  
प्रत्येकं मण्डलङ्कृत्वा आचरेदङ्कुरार्पणम् ॥ १० ॥



सङ्कटे जीर्णदेशे वा बाह्ये रत्नौ च नैर्ऋतौ  
वायव्ये ईशदेशे वा अन्यदेशेषु कारयेत् ॥ ११ ॥


पालिका घटिका चैव शरावः त्रिविधं भवेत्  
पालिकालक्षणं वक्ष्ये चतुर्विंशाङ्गुलोन्नतम् ॥ १२ ॥


अष्टादशाङ्गुलं वापि षोडशाङ्गुलमेव वा  
भानुसङ्ख्योन्नतं वापि कन्न्यसं परिकीर्तितम् ॥ १३ ॥


द्वादशाङ्गुलविस्तारं वृत्ताकारं प्रकीर्तितम्  
एकाङ्गुलघनञ्चैव मद्ध्ये सप्ताङ्गुलन्तथा ॥ १४ ॥


एकाङ्गुलमधो रेखा पादं सप्ताङ्गुलन्तथा ॥ १५ ॥


अष्टपद्मदलाकारम् उत्तमं परिकीर्तितम्  
चतुर्विंशाङ्गुलञ्चैव उन्नतं घटिका तथा ॥ १६ ॥


पादं मद्ध्यमवक्त्रञ्च त्रिमानं कल्पयेत्ततः  
मद्ध्ये रेखा द्वयं विद्यात्पञ्चकोणोत्तमं भवेत् ॥ १७ ॥


प्रतिकोणन्तु तन्मानम् अथवा एकमङ्गुलम्  
शरावं चतुरश्रञ्च चतुर्विंशाङ्गुलोन्नतम् ॥ १८ ॥


त्रिमानं कल्पयेच्चैव वक्त्रपादञ्च मद्ध्यमे  
रेखा द्वयञ्च तन्मद्ध्ये जर्झरं वर्जयेत्ततः ॥ १९ ॥


कालं भिन्नञ्च सुषिरमदग्धं परिवर्जयेत्  
ब्रह्मविष्णुशिवाश्चैव त्रिमूर्ती रूपमुच्यते ॥ २० ॥


जगत्सृष्टि निमित्तं वा अङ्कुरं कारयेत्ततः  
प्रत्येकमष्टकञ्चैव चतुर्विंशति सङ्ख्यया ॥ २१ ॥


षोडश द्वादशञ्चैव ग्राहयेत्सुविचक्षणः  
अथवा घटिका चैव अष्टमं परिकीर्तितम् ॥ २२ ॥


औदुम्बरः पाटलिश्च अश्वत्थञ्चूतपल्लवैः  
पर्णैः पदैरलङ्कृत्य मृत्तिकां पूरयेत्ततः ॥ २३ ॥


वल्मीके च नदी तीरे दर्भमूले मृदं हरेत्  
पालिकादिषु सम्पूज्य अलङ्कृत्य विशेषतः ॥ २४ ॥


उत्तमं सप्तकाशैस्तु पञ्चकाशैस्तु मद्ध्यमम्  
त्रिकाशैरधमं विद्यात् चतुरङ्गुलदीर्घकम् ॥ २५ ॥



मद्ध्ये एकाङ्गुलं ग्रन्धिं पवित्रं निक्षिपेत्ततः  
प्राच्यां दिशि च सूत्रं स्यात् उदीच्यां वसुसूत्रकाः ॥ २६ ॥


द्वाराणां पार्श्वयोश्चैव पूर्वादौ पालिकां न्यसेत्  
विन्यसेत् घटिका द्वे तु कोणेषु तु पदद्वये ॥ २७ ॥


शेषेषु च शरावानि स्थापयेत् हृदयेन तु  
अष्टद्रोणं तदर्द्धं वा तदर्द्धं धान्यमेव वा ॥ २८ ॥


सतिलेनाङ्कितां रेखां चतुर्विंशद्दलाकृतिम्  
कर्णिकामद्ध्यमे चैव सोमकुम्भं न्यसेत्ततः ॥ २९ ॥


पार्श्वयोर्बान्धनीं स्थाप्य गन्धपुष्पैरलङ्कृतम्  
मुद्गमाषकुलुत्थञ्च निष्पावं शिवबन्धकम् ॥ ३० ॥


तिलसर्षपशालीञ्च सिद्धार्त्थं नवबीजकम्  
उत्तमं नवबीजानि सप्तबीजन्तु मद्ध्यमम् ॥ ३१ ॥


पयसापूरमष्टाख्ये नारीकेलजलेऽपि वा ३१-॥ २ ॥


सामान्यार्घ्यन्तु संस्थाप्य सोममावाहयेत्ततः    
द्विभुजाञ्च द्विनेत्राञ्च करण्डमकुटान्विताम् ॥ ३२ ॥


कुमुदौ द्विकरौ धार्यपीतवस्त्रधरान्विताम्  
पद्मोपरिस्थां सौगन्धीं कृत्तिकां रोहिणीं यजेत् ॥ ३३ ॥


श्यामाङ्गीं धौतवस्त्राञ्च नीलोत्पलधरान्तथा  
पूजयेत् गन्धपुष्पाद्यैः पालिकादीन् यजेत्ततः ॥ ३४ ॥


इत्यादीन्पालिकान्पूज्य भवादीन् घटिके यजेत्  
वैकर्तनं शरावे च अर्चयेत्तु विशेषतः ॥ ३५ ॥


इन्द्रादींश्च चतुश्चैव भुवनादींश्चतुस्तथा  
वैकर्तानां चतुश्चैव द्वादशानां प्रपूजयेत् ॥ ३६ ॥


वैकर्तनादीन्सम्पूज्य भवादीन् षोदशे यजेत्  
भवादीन्वसुसङ्ख्यांश्च प्रत्येकम् अर्चयेत्ततः ॥ ३७ ॥


पीताभं रक्तवर्णञ्च अञ्जनं कृष्णसप्रभम्  
श्वेतं पीतं सुरत्नाभं स्फटिकाभं तथैव च ॥ ३८ ॥


चक्रवक्त्रं तथा चैव अष्टमाला कमण्डलीम्  
दण्डपाशं खड्गखेटं पाशाभयं तथैव च ॥ ३९ ॥



ध्वजाभयं गदाहस्तं त्रिशूलं व्यालधारिणम्  
किरीटमकुटञ्चैव करण्डमकुटन्तथा ॥ ४० ॥


ज्वालाकेशं लम्बकेशम् उत्तुङ्गमकुटान्वितम्  
सुपद्ममकुटोपेतं क्षौमे तुङ्गकिरीटिनम् ॥ ४१ ॥


जटामकुटसंयुक्तम् इन्द्राग्नियमनैर्ऋतीन्  
वरुणं वायुसोमञ्च ईशानं पूजयेत्ततः ॥ ४२ ॥


रक्तं श्वेतं तथा नीलं कुङ्कुमाभं शशि प्रभम्  
अनिलं श्यामवर्णञ्च अतिरक्तप्रभन्तथा ॥ ४३ ॥


पद्मयुग्मधरञ्चैव शङ्खचक्रवराभयम्  
वराभयं पद्मयुग्मौ अंशुकौ खेटपद्मकम् ॥ ४४ ॥


पट्टसं मुद्गरञ्चैव अभयं भिण्डिपालकम्  
तोमरं पद्ममेवञ्च कपालं शूलमेव च ॥ ४५ ॥


तोमरं खेटकञ्चैव गदावरदमेव च  
वज्रनादमिति प्रोक्तं वरदाभयपाणिनम् ॥ ४६ ॥


प्रभामण्डलमद्ध्यस्थं किरीटवरदान्वितम्  
वैकर्तनो विवस्वांश्च मार्ताण्डो भास्करो रविः ॥ ४७ ॥


लोकप्रकाशकश्चैव लोकसाक्षी त्रिविक्रमम्  
आदित्यश्च महासूर्यो अंशुमाली दिवाकरः ॥ ४८ ॥


एतान्सम्पूज्य एवोक्तं भवादींश्च तत श्रुणु  
भवो भीमा नीलकेशः करालो जटिलस्तथा ॥ ४९ ॥


लम्बको वामनो रौद्र अर्चयेत्तु विशेषतः  
धूम्राभं कृष्णवर्णञ्च मिश्रं क्षीरप्रभन्तथा ॥ ५० ॥


रक्तं विवर्णपीटाभं हरितालप्रभन्तथा  
टङ्ककृष्णमृगञ्चैव शूलवज्रन्तथैव च ॥ ५१ ॥


खड्गपाशं तथा चैव डमरुं टङ्कमेव च  
पट्टसम्मुद्गरञ्चैव शूलनागं तथैव च ॥ ५२ ॥


वरदाभयहस्तञ्च अक्षमालाभयन्तथा  
अर्चयेत्तु विशेषेण बीजावापनमाचरेत् ॥ ५३ ॥


पञ्चब्रह्मषडङ्गैश्च ---- वापत्रयेत्  

तूर्यवाद्यैस्समायुक्तम् अर्चयेत्साधकोत्तमः ॥ ५४ ॥


सायं प्रातर्दिनं वापि जलमापूरयेत्ततः  
अङ्कुरं लक्षणं वीक्ष्य श्यामला कृष्णवर्णिका ॥ ५५ ॥


कुब्जानीव सुधूमानि तिर्यक्तान्यङ्कुरन्तथा  
अङ्कुराण्यर्पयेच्छून्यं तद्दोषशमनाय च ॥ ५६ ॥


अस्त्रमन्त्रं समुच्चार्य जुहुयाच्छतसङ्ख्यया  
केशवं माधवं विष्णुं वामनञ्च त्रिविक्रमम् ॥ ५७ ॥


श्रीधरं पद्मनाभञ्च पद्माक्षाणि तथैव च  
पालिकेषु च सम्पूज्य घटिकाञ्च तत श्रुणु ॥ ५८ ॥


भवं शर्वम् ईशरुद्रं तथा पाशुपतन्तथा  
उग्रं रुद्रञ्च भव्यञ्च अर्चयेत्तु विशेषतः ॥ ५९ ॥


शरावं पूजयेत्पश्चात्त्रिलोक्यञ्च त्रिमूर्तिकम्  
पद्माक्षं पद्मयोनिञ्च चतुराननधात्रकम् ॥ ६० ॥


पितामहमजञ्चैव शरावेषु प्रपूजयेत्  
------------------------------- ॥ ६१ ॥


धूपदीपं बलिन्दद्यात्सावधानेन पूजयेत्  
भक्तानां गन्धपुष्पाणि ताम्बूलं दापयेत्ततः ॥ ६२ ॥


अनङ्कुरन्तु यत्कर्म तत्कर्म निष्फलं भवेत्  
नाङ्कुरन्तु दरिद्रं स्यात् रज्वाकारं महाभयम् ॥ ६३ ॥


दीर्घसूचिकह्रस्वश्च कुटिलं तत्सुखं भवेत्  
ऊर्ध्वाभिमुखमेवोक्तं पूर्वे उत्तर ईशके ॥ ६४ ॥


उत्तमम् अङ्कुरं विद्यात् शेषदिग्वधमं भवेत्  
वह्नौ च यमनैर्ऋत्यां वारुणे वायुदेशके ॥ ६५ ॥


ज्वरव्याधिमनो दुःखं रिपुवृद्धिञ्च पूर्णकम्  
निशाकरोत्तमं प्रोक्तं यद्विवक्ष्ये षडानन ॥ ६६ ॥


निशां रमयशक्तश्चेत् दिवासन्ध्याङ्कुरन्तथा  
पालिके घटिके चैव शरावे पूजयेत्ततः ॥ ६७ ॥


नालिकेरप्रसूनैश्च अक्षतैर्लाजसंयुतम्  
अङ्कुरं कारयेद्धीमान् आयुश्रीविजयं भवेत् ॥ ६८ ॥



इति अङ्कुरार्पणविधिपटलो द्वादशः  
