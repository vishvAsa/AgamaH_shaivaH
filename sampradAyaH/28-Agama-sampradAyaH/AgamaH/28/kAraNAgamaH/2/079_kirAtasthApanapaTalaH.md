+++
title = "०७९ किरातस्थापनपटलः"

+++
किरातस्थापनपटलप्रारम्भः    
अथातस्सम्प्रवक्ष्यामि किरातरूपधारिणम्  
पिञ्छेनैव शिखां बध्वा चर्मवस्त्रेण वेष्टितम् ॥ १ ॥


ज्वालाकुण्डोदरञ्चैव पार्श्वयोरुभयोः स्थितम्  
कृष्णवर्णसमायुक्तं सर्वावयवसुन्दरम् ॥ २ ॥



शार्ङ्गं वामकराब्जे च बाणं सव्यकराब्जके  
तदग्रे चार्जुनं रूपम् अथोमुखनिपातितम् ॥ ३ ॥


देवास्त्रं वामपार्श्वे तु उमादेवी स्थितां पराम्  
सव्ये कमण्डलुधरं दक्षिणे तु नमस्कृतम् ॥ ४ ॥


किरातरूपमाख्यातं स्थपतिस्थापके द्वयोः  
योग्यायोग्यप्रमाणेन सौन्दर्ये देवकारणम् ॥ ५ ॥


षोदशस्तम्भसंयुक्तं दर्भमाल्यैरलङ्कृतम्  
तोरणान्मङ्गलान्शस्त्रान्परिवारघटान्न्यसेत् ॥ ६ ॥


वेदिकां पूर्ववत्कृत्वा दशकुम्भञ्च मद्ध्यमे  
मृत्सङ्ग्रहणमेवोक्तम् अङ्कुरार्पणमेव च ॥ ७ ॥


नयनोन्मीलनं कृत्वा रत्नन्यासमतःपरम्  
जलाधिवासनं पूर्वं शयनारोपणं परम् ॥ ८ ॥


वेदिकामद्ध्यमे चैव क्षित्यादिकुटिलान्तकम्  
अर्चयेन्न्यासकर्मापि नेत्रमुद्रां प्रदर्शयेत् ॥ ९ ॥


प्रणवं पूर्वमुच्चार्य नीलकण्ठमतःपरम्  
अस्किराताय इत्येते नमोन्तं पूजयेत्ततः ॥ १० ॥


पञ्चावरणमार्गेण पूजयित्वा यथाविधि  
वह्निकर्मसमाराद्ध्य उक्तमन्त्रेण होमयेत् ॥ ११ ॥


त्रिखण्डं होमयेच्चैव प्रायश्चित्ताहुतिं हुनेत्  
अग्निं संयोजयेत्कुम्भे सुमुहूर्ते सुलग्नके ॥ १२ ॥


कुम्भात् बीजं समादाय मूर्तौ संयोजयेत्ततः  
हविर्दत्वा निवेद्याथ स्नपनं कारयेत्ततः ॥ १३ ॥


ब्राह्मणान्भोजयेत्तत्र आचार्यं पूजयेत्ततः  
एवं यः कुरुते मर्त्यस्सराजाविजयी भवेत् ॥ १४ ॥


इति किरातस्थापनपटल एकोनाशीतितमः  
