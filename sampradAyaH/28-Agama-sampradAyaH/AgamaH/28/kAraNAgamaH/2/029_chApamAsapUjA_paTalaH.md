+++
title = "०२९ चापमासपूजा पटलः"

+++
चापमासपूजा पटलप्रारम्भः    
अथ वक्ष्ये विशेषेण चापमासे विशेषतः  
मासपूजामहापुण्यं साक्षान्मोक्षप्रदायकम् ॥ १ ॥


प्रवक्ष्यामि समासाद्य भानौ शार्ङ्गं गते सति  

तन्मासे शुक्लपक्षे तु सिनीवालिदिने तथा ॥ २ ॥


आर्द्रानक्षत्रयुक्तञ्च राजराष्ट्राभिवृद्धिदम्  
पर्वयुक्तमयुक्तं वा ऋक्षप्राधान्यमेव वा ॥ ३ ॥


मद्ध्याह्नसमये प्राप्ते उदयास्तमनान्तकम्  
उत्तमं मासपूजाञ्च विंशन्नाडीमथापि वा ॥ ४ ॥


अथवा षोडशानाडी तद्दिने पूजयेच्छिवम्  
नोचेत्पूर्वदिने कृत्वा मासपूजाविधीय्यते ॥ ५ ॥


एकमासे द्विनक्षत्रे मासपूजा द्वयेऽपि वा  
पूर्वोक्तयागं सङ्कल्प्य मद्ध्ये वेदं प्रकल्पयेत् ॥ ६ ॥


स्वस्तिकं मण्डलञ्चैव तोरणान्मङ्गलान्यजेत्  
तत्पूर्वे योनिकुण्डन्तु पूर्ववत्परिकल्पयेत् ॥ ७ ॥


ऐशान्ये वेदिकायाश्च उपवेदीं प्रकल्पयेत्  
हेमशाली महाशाली अष्टद्रोणं प्रपूजयेत् ॥ ८ ॥


द्रोणमात्रन्तिलञ्चैव मुद्गमाषञ्च निम्बकम्    
गोधूमं वैणवञ्चैव निष्पावं सर्षपन्तथा ॥ ९ ॥


शिवं पृथक्पृथक्चैव पद्ममष्टदलं लिखेत्    
त्रिदिनं नवनीतञ्च गोघृतन्दाहयेत्ततः ॥ १० ॥


वस्त्रपूतं घृतं ह्रत्य शिवकुम्भे शिवन्तथा  
पूरयित्वा विशेषेण स्वर्णकुम्भे तु पूरयेत् ॥ ११ ॥


अथवा राजतेनैव ताम्म्रेणैव प्रपूरयेत्  
अथवा मृत् घटे वापि शिवकुम्भपरिव्रतान् ॥ १२ ॥


षट्प्रस्थं वर्द्धनीञ्चैव आढकं वसुसङ्ख्यया  
तन्तुनापञ्चवर्णेन वेष्टयेद्वर्द्धनीं श्रुणु ॥ १३ ॥


त्रिसूत्रं वेष्टयेच्चैव शेषांश्चैव द्विसूत्रकम्  
वेष्टयेद्दक्षिणावर्तं नवरत्नन्तु निक्षिपेत् ॥ १४ ॥


मद्ध्यमं पञ्चरत्नञ्च रत्नत्रयमथापि वा  
शिवकुम्भे विनिक्षिप्य नवमेककमेव वा ॥ १५ ॥


शिवकुम्भस्य मद्ध्ये तु स्वर्णपङ्कजमुत्तमम्  
वर्द्धनीमद्ध्यमे चैव स्वर्णनीलोत्पलञ्चरेत् ॥ १६ ॥



राजतं पद्मपुष्पञ्च अन्येषां कुम्भमद्ध्यमे  
स्वर्णेन रजतेनैव चरेच्चूतदलाकृतिम् ॥ १७ ॥


स्तबकन्दलसङ्ख्या च तन्मद्ध्ये सापिधानकम्  
उपरीनालिकेरञ्च कूर्चमद्ध्ये विनिक्षिपेत् ॥ १८ ॥


मस्तके लम्बकूर्चञ्च रक्तवस्त्रेण वेष्टयेत्  
तस्योपरिविशेषेण धौतवस्त्रेण वेष्टयेत् ॥ १९ ॥


कर्पूरवस्त्रमित्युक्तं गन्धपुष्पैरलङ्कृतम्  
विद्येश्वरघटान्वस्त्रं वेष्टयेत्तु पृथक्पृथक् ॥ २० ॥


स्वर्णेन रजतेनैव ताम्रेणैव प्रकल्पयेत्  
प्रथमं पूरयेच्चैव सहस्रकलशान् चरेत् ॥ २१ ॥


सितशाली हेमशाली प्रस्थञ्चैव पृथक्पृथक्  
परिवारघटान्स्थाप्य पूर्वे वालङ्कृतन्तथा ॥ २२ ॥


गोघृतेनैव सम्पूर्य अधिवासनमारभेत्  
शिवं सम्पूजयेत्पश्चात् तत्तन्नाम्ना प्रपूजयेत् ॥ २३ ॥


सहस्राहुतिमेवोक्तं वर्द्धन्यास्तु तदर्द्धकम्  
शतं विद्येश्वरांश्चैव अन्येषां सप्तविंशतिम् ॥ २४ ॥


पाद्यद्रव्यसमायुक्तं विशेषमुशिरं क्षिपेत्  
आचम्यपूर्ववत्कृत्वा तुलसीं मद्ध्यमे न्यसेत् ॥ २५ ॥


अर्घ्यन्तु पूर्ववत्कृत्वा तण्डुलम्मद्ध्यमे न्यसेत्  
मूलबेरे विशेषेण स्नानं कान्तोदकं भवेत् ॥ २६ ॥


वस्त्रं कर्पूरसंयुक्तम् उशीरं गन्धसंयुतम्  
भूषणं काञ्चनैर्युक्तं द्रोणपुष्पन्तथैव च ॥ २७ ॥


मन्दारञ्चैव पुन्नागं श्वेतार्कञ्चैव पूजयेत्  
धूपं कुङ्कुमसंयुक्तं दीपञ्चाशीति सङ्ख्यया ॥ २८ ॥


निवेद्य चाथमुद्गान्नं व्यञ्जनम् आम्रमेव च  
कारवल्ली च संयुक्तं पानीयञ्च ततश्शृणु ॥ २९ ॥


कुहूः पृथ्वीनामयत्र तत्तीरे जातयेत् जलम्  
सङ्गृह्यस्वर्णपात्रे च कुम्भोद्भवं प्रकीर्तितम् ॥ ३० ॥


पानीय्यमिति विज्ञेयः मुखवासन्ततश्शृणु  

पूर्ववन्मुखवासञ्च लवङ्गञ्चैव संयुतम् ॥ ३१ ॥


रागं गान्धारमेवोक्तं गीतं द्राविडमुच्यते  
तालमट्टयसंयुक्तं नृत्तं वैष्णवमुच्यते ॥ ३२ ॥


वाद्यं भेरीन्तु सन्ताड्य दूर्वापत्रसमन्वितम्  
मधूकं बन्धनं प्रोक्तं श्रीवृक्षसमिधाहुनेत् ॥ ३३ ॥


शेषं पूर्वोक्तवत्कल्प्य होमयेत् शान्तिकर्मणि  
क्रमेण कलशान्ग्राह्य मूलबेरेऽभिषेचनम् ॥ ३४ ॥


उष्णाम्बुना च संस्नाप्य धौतवस्त्रेण वेष्टयेत्  
गन्धपुष्पैरलङ्कृत्य नैवेद्यं धूपदीपकम् ॥ ३५ ॥


स्तोत्रं सङ्गीतनृत्तञ्च सन्तुष्टं परिकल्पयेत्  
एवं यः कुरुते मर्त्यः सायुज्यपदमाप्नुयात् ॥ ३६ ॥


इति चापमासपूजापटल एकोनत्रिंशत्तमः  
