+++
title = "००६ मण्टपलक्षणपटलः"

+++
मण्टपलक्षणपटलप्रारम्भः    
अथातस्सम्प्रवक्ष्यामि श्रुणु मण्टपलक्षणम्  
गर्भगेहस्य विस्तारं तत्समं पूर्वभागके ॥ १ ॥


गर्भगेहस्य दीर्घेषु अर्द्धभागन्तु वृद्धिदम्  
दीर्घाणि चैव कृत्वा तु पार्श्वयोस्तम्भलिख्यते ॥ २ ॥


रसभूतमुनिश्चैव चतुर्विंशति स्तम्भकान्  

षोडशञ्च तदर्द्धञ्च पूर्ववत्कल्पयेत्ततः ॥ ३ ॥


मद्ध्ये स्तम्भद्वयञ्चैव चित्राकारं तु निर्मितम्  
विस्तरञ्चेत् त्रिभागस्स्यात् एकभागं ग्रहेत्ततः ॥ ४ ॥


द्वारस्य विस्तरं प्रोक्तम् उन्नतं षट्पदं लिखेत्  
अतोग्रमण्टपं वक्ष्ये अर्द्धमण्टपविस्तरम् ॥ ५ ॥


द्विभागं कुर्वते ज्ञेय एकभागं ग्रहेत्ततः  
दक्षिणे उत्तरे चैव एकभागं पृथक्पृथक् ॥ ६ ॥


मण्टपस्यैव मद्ध्ये तु दशस्तम्भं विशेषतः  
षट्स्तम्भञ्च चतुस्तम्भं मण्टपं कारयेत्ततः ॥ ७ ॥


द्वात्रिंशत्स्तम्भसंयुक्तं षोडशस्तम्भमेव वा  
अष्टस्तम्भेन संयुक्तं मण्टपालङ्कृतं गुह ॥ ८ ॥


द्वारस्य दक्षिणे पार्श्वे अहस्करपदं भवेत्  
तस्यैव दक्षिणे पार्श्वे पाकशालापदन्तथा ॥ ९ ॥


तत्रैव पश्चिमे पार्श्वे उमास्थानं प्रकीर्तितम्  
देवस्य पश्चिमे चैव किञ्चिन्नैर्ऋतदेशके ॥ १० ॥


उमास्कन्देश्वरस्थानं तस्यैव दक्षिणे तथा  
विनायकपदं प्रोक्तं विमानाकृतिमुत्तमम् ॥ ११ ॥


पश्चिमे वायवे चैव तयोर्मद्ध्ये गुहस्थलम्  
वायौ लक्ष्मीपदं प्रोक्तं तत्पूर्वे चण्डिकापदम् ॥ १२ ॥


तत्पूर्वे महिषाशीञ्च तत्पूर्वे बहिरेव च  
ईशानोत्तरयोर्मद्ध्ये नटेश्वरपदं तथा ॥ १३ ॥


तत्पश्चिमे पदे चैव होमधारिं विशेषतः  
तस्य पश्चिमपार्श्वे च गौरीस्थानं प्रकल्पयेत् ॥ १४ ॥


गौर्याथ उत्तरे पार्श्वे चण्डस्थानं प्रकीर्तितम्  
नटेशस्यैव ऐशान्ये शयनालयमुत्तमम् ॥ १५ ॥


गोपुरस्योत्तरे भागे क्षेत्रपालपदन्तथा  
क्षेत्रपालोत्तरे भागे यागस्थानं प्रकीर्तितम् ॥ १६ ॥


देवस्य पूर्वदिग्भागे अनड्वाहपदन्तथा  
तत्पूर्वे वेदिकां कृत्वा बलिपद्मं विशेषतः ॥ १७ ॥



चित्राकारन्तु निर्वृत्य पञ्चवर्णैरलङ्कृतम् ॥ १८ ॥


इति मण्टपलक्षणपटलष्षष्ठः  
