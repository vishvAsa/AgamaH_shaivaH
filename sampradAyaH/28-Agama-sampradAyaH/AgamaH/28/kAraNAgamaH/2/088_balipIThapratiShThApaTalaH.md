+++
title = "०८८ बलिपीठप्रतिष्ठापटलः"

+++
बलिपीठप्रतिष्ठापटलप्रारम्भः    
अथातस्सम्प्रवक्ष्यामि ग्रामाभिवृद्धिदं परम्  
चतुरश्राकृतिं पीठं हस्तमात्रप्रमाणतः ॥ १ ॥


द्वियङ्गुलघनं प्रोक्तं तस्योर्ध्वे पङ्कजं तथा  
अष्टपद्मदलं कल्प्य पञ्चाङ्गुलसमुच्छृतम् ॥ २ ॥


कर्णिकामद्ध्यमे चैव वृत्तं वा परिकल्पयेत्  
पूर्वाद्यष्टदिशी चैव गर्भगेहस्य पार्श्वयोः ॥ ३ ॥


यागशालां प्रकल्प्याथ अष्टवेदिं प्रकल्पयेत्  
अष्टकुण्डं प्रकल्प्याथ चतुरश्रं प्रकीर्तितम् ॥ ४ ॥


धान्यराशिं प्रकल्प्याथ दशकुम्भन्न्यसेत्ततः  
पृथक्पृथक् दशन्न्यस्य वेदिकामद्ध्यमे चरेत् ॥ ५ ॥



नयनोन्मीलनं कृत्वा कर्णिकापार्श्वके पुरा  
जलाधिवासनं पश्चात् शयनारोपणं परम् ॥ ६ ॥


वेदिकामद्ध्यमे चैव क्षित्यादिकुटिलान्तकम्  
आसनं मूर्तिमभ्यर्च्य विद्यादेहं प्रकल्पयेत् ॥ ७ ॥


प्रणवं पूर्वमुच्चार्य सान्तमुच्चारयेत्परम्  
नामाक्षरं नमोन्तञ्च मूलमन्त्रमिति स्मृतम् ॥ ८ ॥


संवक्त्रश्च शिखावक्त्रो कुम्भोदरमहोदरम्  
हरिवक्त्रमजो वक्त्रम् एकपादमधोमुखम् ॥ ९ ॥


नामान्तमुच्चरेत्पूज्य आवाह्य पूजयेत्ततः  
प्रथमावरणं पूज्य हृदयादीन्प्रपूजयेत् ॥ १० ॥


द्वितीयावरणं पूज्य लोकपालान्समर्चयेत्  
पूर्वोक्तविधिना चैव होमं कृत्वा समाचरेत् ॥ ११ ॥


षडद्ध्वादीन् हुनेच्चैव घटे संयोजयेत्परम्  
सुमुहूर्त्ते सुलग्ने च अभिषेकं समाचरेत् ॥ १२ ॥


ब्राह्मणान्भोजयेत्तत्र आचार्यं पूजयेत्ततः  
एवं सम्पूज्य विधिवत्सपुण्याङ्गतिमाप्नुयात् ॥ १३ ॥


इति बलिपीठप्रतिष्ठापटल अष्टाशीतितमः  
