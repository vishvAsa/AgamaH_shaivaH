+++
title = "०१४ कौतुकबन्धपटलः"

+++
कौतुकबन्धपटलप्रारम्भः    
अथातस्सम्प्रवक्ष्यामि सर्वकामार्त्थसिद्धिदम्  
देवानां कौतुकं पध्वा उत्सवादिषु कर्मषु ॥ १ ॥


विधिसाध्वीषु तद्बाह्ये तलं सेच्यविशेषतः  
आचार्यो कौतुकं बध्वा ग्रामसन्धिं न लङ्घयेत् ॥ २ ॥


रकारं सर्वमित्युक्तं क्षकारं पापनाशनम्  
रक्षाशब्दमिति ख्यातं समासात्परिकीर्तितम् ॥ ३ ॥


स्वर्णे वा रजते वापि दुकूलतन्तुना तथा  
कार्पासतन्तुना चैव एकविंशतितन्तुभिः ॥ ४ ॥


तन्तुमेकादशं प्रोक्तं सप्ततन्तुञ्च कन्न्यसम्  
यावन्मात्रं तले मूलं नाभिञ्चेत् मणिबन्धके ॥ ५ ॥


तावन्मात्रं कौतुकन्तु कथं शम्भो महेश्वर  
गोपुराणान्तु कण्ठेषु रथानां स्तम्भमद्ध्यमे ॥ ६ ॥


विमानं मद्ध्यमे कुक्षौ मण्टपे स्तम्भमद्ध्यमे  
शिवार्थं मद्ध्यमे पात्रे कौतुकं बन्धयेत्ततः ॥ ७ ॥


देवानाञ्च द्विजानाञ्च मणिबन्धेषु कारयेत्  
क्षत्रियाणां द्व्यङ्गुलाग्रे रक्षाबन्धनमाचरेत् ॥ ८ ॥


मणिबन्धात्करो मद्ध्यं तयोर्मद्ध्ये तु बन्धनम्  
वैश्यानाञ्चैवमित्युक्तं शूद्राणाञ्च ततश्शृणु ॥ ९ ॥


करमन्न्यं बाहुमूलं तयोर्मद्ध्येषु बन्धयेत्  
शुक्लपात्रं समादाय तण्डुलान्पूरयेत्ततः ॥ १० ॥



तण्डुलोपरिविन्यस्य नालिकेरञ्च विन्यसेत्  
नालिकेरं विशेषेण दीर्घकोणा कृतिं त्यजेत् ॥ ११ ॥


शिखाहीनन्त्यजेच्चैव नालिकेरञ्च निक्षिपेत्  
पक्वं फलञ्च नारङ्गम् अथवा निक्षिपेत्ततः ॥ १२ ॥


उत्तराभिमुखो भूत्वा निक्षिपेत्तण्डुलोपरि  
अर्चयित्वा विशेषेण बिम्बं वै प्रमुखो भवेत् ॥ १३ ॥


द्विकरान्तं विशेषेण तण्डुलं पूरयेत्ततः  
तस्योपरि फलं वापि रक्षाबन्धनमारभेत् ॥ १४ ॥


यो ब्रह्माब्रह्मण इत्यादि मन्त्रेणा बद्धयेत्ततः  
रुद्रभाव्यञ्च मद्ध्ये तु बध्नीयात् देशिकोत्तमः ॥ १५ ॥


अन्ते सूत्रं विसृज्याथ ससूत्रं चुलुकोदकम्  
शिवस्य वरदे हस्ते दापयेत्तु निवेदनम् ॥ १६ ॥


एवं कृत्वा विशेषेण राजराष्ट्रविवर्द्धनम् ॥ १७ ॥


इति कौतुकबन्धपटलश्चतुर्दशः  
