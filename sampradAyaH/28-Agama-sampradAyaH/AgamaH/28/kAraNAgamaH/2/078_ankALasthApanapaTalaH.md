+++
title = "०७८ अङ्काळस्थापनपटलः"

+++
अङ्कालस्थापनपटलप्रारम्भः    
अथातस्सम्प्रवक्ष्यामि कङ्कालस्थापनं श्रुणु  

गर्वनिर्वापणार्त्थं हि महेशो मूर्तिभेदकः ॥ १ ॥


त्रिणेत्रं चतुर्भुजं भीमं रक्तवर्णन्तथैव च  
ब्रह्मकङ्कालवीणान्तु सव्यहस्तेन धारयेत् ॥ २ ॥


वामां सोपरिविन्न्यस्य तिर्यक्कूर्परदेशके  
डमरुं वामहस्ते तु टङ्कं कृष्णमृगन्तथा ॥ ३ ॥


समपादस्थितं पीठपद्मोपरिनिषण्णकम्  
प्रभयामद्ध्यमे चैव जटामकुटमण्डितम् ॥ ४ ॥


कङ्कालं रूपमाख्यातं प्रतिष्ठां पूर्ववच्चरेत्  
षोडशस्तम्भसंयुक्तं यागमण्टपमुत्तमम् ॥ ५ ॥


नयनोन्मीलनं पूर्वं जलाधिवासनं परम्  
रक्षाबन्धनमेवोक्तं शयनारोपणन्तथा ॥ ६ ॥


अङ्कुरं वास्तुयजनं मण्टपाराधनं परम्  
वेदिकामद्ध्यमे चैव दशकुम्भन्यसेत्ततः ॥ ७ ॥


सप्तविंशत् घटान्न्यस्य पूर्ववद्वेदिकां यजेत्  
प्रणवं पूर्वमुच्चार्य नमश्शिवाय तथैव च ॥ ८ ॥


कङ्कालाय नम इत्येते मूलेनावाहयेत्ततः  
पञ्चावरणमार्गेण पूजयित्वा यथाविधि ॥ ९ ॥


पूर्वोक्तविधिना चैव होमं कृत्वा विशेषतः  
सुमुहूर्ते सुलग्ने च घटस्नानं समाचरेत् ॥ १० ॥


हविर्दत्वा निवेद्याथ ब्राह्मणान्भोजयेत्ततः  
आचार्यं पूजयेत्तत्र दक्षिणान्दापयेत्ततः ॥ ११ ॥


एवङ्कारयते विद्वान्सर्वकर्मजयी भवेत् ॥ १२ ॥


इति कङ्कालस्थापनपटल अष्टसप्ततितमः  
