+++
title = "०८७ वृषभप्रतिष्ठापटलः"

+++
वृषभप्रतिष्ठापटलप्रारम्भः    
अथ वक्ष्ये विशेषेण अनड्वाहप्रतिष्ठितम्  
शृङ्गौ श्रोत्रौ द्विनासीञ्च ऊर्ध्वोष्ठे जिह्विका तथा ॥ १ ॥


चतुष्पादं वेदरूपम् एकपादन्तु कुञ्चितम्  
एकपादान्तर्गतञ्चैव पुच्छाग्रं बीजसंयुतम् ॥ २ ॥


मणिनावलयं कण्ठे देवस्याभिमुखस्ततः  
साक्षाद्धर्मस्वरूपञ्च शुद्धस्फटिकनिर्मलम् ॥ ३ ॥


शृङ्गं कृष्णनिभञ्चैव मणिस्स्वर्णप्रभस्तथा  
खुरं रक्तप्रभं विद्यात्पुच्छाग्रं कृष्णसन्निभम् ॥ ४ ॥


जिह्वानीलनिभं विद्यात् ओष्ठं रक्तनिभन्तथा  
त्र्यंशद्धर्मं शुभायाञ्च कलावेकांशमुच्यते ॥ ५ ॥


तस्मात्कुञ्चितपादन्तु प्रभायाः परिकीर्तितम्  
कलौ चाधर्वणन्नोचेत् एकपादं विनश्यति ॥ ६ ॥


सन्निधौ शिवभक्तानां जिह्वापापं प्रगृह्यते  
उग्रस्य शमनार्त्थं वा वृषोत्तिष्ठति सन्निधौ ॥ ७ ॥


वृषलिङ्गौ तयोर्मद्ध्ये तिर्यक्सञ्चरितं विना  
तस्मात्सञ्चरितेनैव ब्रह्महत्यासमं भवेत् ॥ ८ ॥


एवं सङ्कल्प्य विधिवत्प्रतिष्ठाङ्कारयेत्ततः  
षोडशस्तम्भसंयुक्तं मण्टपं कारयेत्ततः ॥ ९ ॥


मद्ध्ये वेदिं प्रकल्प्याथ दशकुम्भं न्यसेत्ततः  
पञ्चकुण्डं प्रकल्प्याथ एककुण्डमथापि वा ॥ १० ॥


नयनोन्मीलनं कृत्वा जलाधिवासनं परम्  

शयनारोपणं पश्चात् वेदिकां पूजयेत्ततः ॥ ११ ॥


आसनं मूर्तिमभ्यर्च्य नेत्रमुद्रां प्रदर्शयेत्  
प्रणवं पूर्वमुच्चार्य वृषमित्यक्षरं परम् ॥ १२ ॥


वृषभाय नम इत्येते आवाह्य पूजयेत्ततः  
प्रथमावरणं पूज्य द्वितीय्यावरणं श्रुणु ॥ १३ ॥


उक्षा च गोपतिश्चैव वृषभश्शङ्खकर्णकः  
तीक्ष्णशृङ्गोमहाकाय एकपावृषभस्तथा ॥ १४ ॥


एवं पूज्य यथा चैव मङ्गलान्कोरणान्यजेत्  
अग्निकार्यं समाराध्य होमं कृत्वा विशेषतः ॥ १५ ॥


मूलमन्त्रेण हुत्वा तु गायत्र्याहोमयेत्ततः  
प्रायश्चित्ताहुतिं कृत्वा घटे संयोजयेत्ततः ॥ १६ ॥


सुमुहूर्ते सुलग्ने च अभिषेकं समाचरेत्  
हविर्दत्वा निवेद्याथ स्नपनं कारयेत्ततः ॥ १७ ॥


ब्राह्मणान्भोजयेत्तत्र आचार्यं पूजयेत्ततः  
यक्षिणान्दापयेच्चैव ॥ १८ ॥


एवं सम्पूज्य विधिवत्सपुण्याङ्गतिमाप्नुयात् ॥ १९ ॥


इति वृषभप्रतिष्ठापटलस्सप्ताशीतितमः  
