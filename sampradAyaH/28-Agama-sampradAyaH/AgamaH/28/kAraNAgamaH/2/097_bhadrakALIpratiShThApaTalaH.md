+++
title = "०९७ भद्रकाळीप्रतिष्ठापटलः"

+++
भद्रकालीप्रतिष्ठापटलप्रारम्भः    
अथातस्सम्प्रवक्ष्यामि सर्वज्ञानप्रदायकम्  
देवालयानां दृश्यन्ते प्रासादं गोपुराणि च ॥ १ ॥


यावद्देशेषु दृश्यन्ते तावत्कैलासदृश्यते  
गर्भदेहस्य विस्तारं द्विभागं परिकीर्तितम् ॥ २ ॥


एकांशं वृद्धिदं प्रोक्तं त्रियंशं विस्तरं भवेत्  

–         

द्वितीय्यावरणे चैव पञ्चभागन्तु विस्तरम् ॥ ३ ॥


तृतीय्यावरणे चैव सप्तांशं ग्राहयेत्ततः  
दक्षिणादुत्तराच्चैव षट्त्रिंशत् भागनिर्मितम् ॥ ४ ॥


दशभागन्तु सव्ये च उत्तरे दशभागकम्  
एकांशं पुरतः कृष्य शेषं व्यश्राकृतिर्भवेत् ॥ ५ ॥


त्रिभागं सव्यभागे तु उत्तरे तु त्रिभागकम्  
शेषं द्वारसमायुक्तं विस्तारञ्च ततश्शृणु ॥ ६ ॥


चतुर्विंशांशविस्तारं तत्समं पादमर्द्धकम्  
पञ्चभागोन्नतं विद्यात् वीराकृतिसमारभेत् ॥ ७ ॥


उपानं जगती चैव कुमुदम्  
॥ ८ ॥


कपालमालाभरणं नागराजविभूषितम्  
पद्मपीठोपरिस्थञ्च रक्तवस्त्रसमन्वितम् ॥ ९ ॥


वामपादतलञ्चैव रक्तबीजोपरिस्थितम्  
चन्द्रलेखासमायुक्तं करालवदनान्वितम् ॥ १० ॥


प्रभामण्टपमद्ध्यस्थम् उग्रदृष्टिभयङ्करम्  
आसनं स्थानकं वापि प्रेतारूढमथापि वा ॥ ११ ॥


द्वात्रिंशल्लक्षणोपेतं चामुण्डीं पूर्णविग्रहम्  
यद्वा चतुर्भुजं वापि पाशं डमरुकन्तथा ॥ १२ ॥


शूलं कपालसंयुक्तं शेषं पूर्ववदाचरेत्  
यागशालां प्रकल्प्याथ षोडशस्तम्भसंयुतम् ॥ १३ ॥


चतुर्द्वारसमायुक्तं चतुस्तोरणदृष्टिकम्  
चतुरश्रमिति ज्ञेयं मद्ध्यमं परिकीर्तितम् ॥ १४ ॥


अथवा एककुण्डं वा योनिञ्चैव प्रकीर्तितम्  
मद्ध्ये वेदिं प्रकल्प्याथ चतुरश्रं प्रकीर्तितम् ॥ १५ ॥


मृत्सङ्ग्रहणमेवोक्तम् अङ्कुरार्पणमुच्यते  
पुंरूपं देवताः पूर्वं स्वाभाव्यं परिकीर्तितम् ॥ १६ ॥


स्त्रीवाच्यमीञ्च सम्पूज्य उच्चरेत्साधकोत्तमः  
वास्तुनाथं प्रपूज्याथ जलाधिवासनं परम् ॥ १७ ॥



—          

नयनोन्मीलनं पूर्वं शयनारोपणं परम्  
पूर्ववत्सकलं पूज्य तोरणान्पूजयेत्ततः ॥ १८ ॥


अतिशक्तिं यजेत्पूर्वे इच्छाशक्तिन्तु दक्षिणे  
ज्ञानशक्तिं यजेत्सौम्म्ये क्रियाशक्तिन्तु पश्चिमे ॥ १९ ॥


तोरणे पूजयेत्पश्चात् नन्दिनीञ्च प्रपूजयेत्  
द्वारस्य वामपार्श्वे तु नन्दिनं पूजयेत्ततः ॥ २० ॥


द्वारस्य दक्षिणे देशे कुण्डोदरं प्रपूजयेत्  
समिदाज्य चरूं लाजं तिलसर्षपमुद्गकम् ॥ २१ ॥


यवनीवारचणकं निष्पावं वैणवं तथा  
गोधूमं सक्तुपिष्टञ्च लाजमाषगुलन्तथा ॥ २२ ॥


सितक्षीरदधि इक्षुपायसा पूपमुच्यते  
नालिकेरं मधू चैव पनसं कदली तथा ॥ २३ ॥


शमीखादिरमश्वत्थं पालाशं वटबिल्वकम्  
अपामार्गार्कसमिधम् औदुम्बरगलूचिका ॥ २४ ॥


पूर्वोक्तविधिना चैव होमं कृत्वा समाचरेत्  
नवाहञ्चैव सप्ताहं पञ्चाहं वा त्रियाहकम् ॥ २५ ॥


तत्वतत्वेश्वरान्पूज्य मूर्तिमूर्तीश्वरान्हुनेत्  
त्रिखण्डं होमयेत्पश्चात्पूर्णाहुतिं समाचरेत् ॥ २६ ॥


पञ्चास्त्रं जप्यते विप्राः नृत्तगीतैस्समन्वितम्  
भूभुजस्वर्णमादाय पुत्रार्त्थं ग्रहदेवतान् ॥ २७ ॥


ब्राह्मणान्भोजयेत्पश्चात्सुमुहूर्ते सुलग्नके  
कुम्भात् बीजं समादाय बिम्बे संयोजयेद्गुरुः ॥ २८ ॥


आचार्यं पूजयेत्पश्चात् महाहविर्निवेदयेत्  
महास्नपनमेवोक्तं तस्यार्द्धं वा तदर्द्धकम् ॥ २९ ॥


अष्टोत्तरशतं वापि पूर्वोक्तविधिना चरेत्  
काली च कालरात्री च दक्षिणद्वारिपूजयेत् ॥ ३० ॥


भद्रा च कोमली चैव पश्चिमे पूजयेत्ततः  
यामली चैव पाशङ्गीम् उत्तरे पूजयेत्ततः ॥ ३१ ॥


पूर्वोक्तविधिनाद्ध्यात्वा ध्वजेषु पूजयेत्ततः  

‘         

पूर्वाद्यष्टदिशी चैव कृष्णद्ध्वजं लिखेत्ततः ॥ ३२ ॥


स्तम्भनी मोहनी चैव ज्वालामुखीं प्रपूजयेत्  
तटाकेशी च स्वच्छन्दा त्रिशिराबहुरूपिणी ॥ ३३ ॥


विलासी च इति प्रोक्ता सन्तुष्टा परिभावयेत्  
द्वारपूजां ततः कृत्वा पश्चिमे द्वारदेशके ॥ ३४ ॥


सव्येकपालिनीं पूज्य असव्ये त्रिदशमोहिनी  
उत्तरे मनसिपूज्य मानसीञ्च तदुत्तरे ॥ ३५ ॥


द्वारस्य देहली सव्ये इद्यानं भैरवन्तथा  
मन्युर्भैरवमभ्यर्च्य पूजयेत्साधकोत्तमः ॥ ३६ ॥


सौम्ये तु देहली वामे विकृती घोटराक्षसी  
सम्पूज्य पूर्ववद्ध्यात्वा अस्त्रन्तु देहलीं यजेत् ॥ ३७ ॥


धूपदीपं ततः कृत्वा प्रविश्यान्तस्समो गुरुः  
नैर्ऋते वास्तुमभ्यर्च्य पूर्वाद्यष्टदिशन्तथा ॥ ३८ ॥


स्तम्भेषु गन्धपुष्पैश्च अनन्तं पूजयेत्ततः  
विनागां पूजयेत्पश्चात् भद्रा चैव ततः परम् ॥ ३९ ॥


जयन्तं पूजयेत्पश्चात्  
भूसुरान्भोजयेत्तत्र दक्षिणान्दापयेत्ततः ॥ ४० ॥


बाह्ये चैव महापीठे मणिकाशक्तिमर्चयेत्  
मेषादिछेदनं कृत्वा मांसं निवेदयेत्ततः ॥ ४१ ॥


प्रत्यहं पूजयेत्पश्चात् द्विकालं वा त्रिकालकम्  
एककालमथावापि पूजयेदुक्तमार्गतः ॥ ४२ ॥


महोत्सवं ततः पश्चात् नवाहं परिकीर्तितम्  
प्रासादगोपुरादीनि प्रत्येकालयमुत्तमम् ॥ ४३ ॥


प्रतिद्ध्वजं प्रकल्प्याथ प्रतिसंवत्सरोत्सवम्  
एकालये विशेषेण रक्षाबन्धनमात्रकम् ॥ ४४ ॥


तस्मात्सर्वप्रयत्नेन पताकारोहणं विना  
भेरीताडनं वर्जयेत् अङ्कुरं वर्जयेत्ततः ॥ ४५ ॥


शेषं पूर्ववदेवोक्तं सर्वपीडानि वारणम्  
एवं यः कुरुते मर्त्यस्सराजाविजयी भवेत् ॥ ४६ ॥



इति भद्रकालीप्रतिष्ठापटलस्सप्तनवतितमः  
