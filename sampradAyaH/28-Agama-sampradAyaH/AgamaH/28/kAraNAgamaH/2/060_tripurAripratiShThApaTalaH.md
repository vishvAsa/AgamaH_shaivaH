+++
title = "०६० त्रिपुरारिप्रतिष्ठापटलः"

+++
त्रिपुरारिप्रतिष्ठापटलप्रारम्भः    
चतुर्भुजं त्रिणेत्रञ्च जटामकुटमण्डितम्  
टङ्ककृष्णमृगञ्चैव धनुर्बाणधरं महत् ॥ १ ॥


मन्दस्मितसमायुक्तं ताटङ्ककुण्डलं धृक्  
पद्मपीठोपरिस्थञ्च महापीठोपरिस्तथा ॥ २ ॥


सर्वाभरणसंयुक्तं हारकेयूरभूषितम्  
नागयज्ञोपवीताङ्गं शिरश्चक्रसमायुतम् ॥ ३ ॥


वामे गौरी समायुक्तं कटकालम्बहस्तकम्  
करण्डमकुटोपेतं वामाङ्गं कालकन्धरम् ॥ ४ ॥


सर्वाभरणसंयुक्तं पृथगासननाधिकाम्  

एवं सङ्कल्पमात्रेण प्रतिष्ठान्तं चरेत् गुरुः ॥ ५ ॥


षोडशस्तम्भसंयुक्तं मण्टपञ्चतुरश्रकम्  
मद्ध्ये वेदिं प्रकल्प्याथ कुण्डानि परितश्चरेत् ॥ ६ ॥


वेदिका मद्ध्यमे चैव दशकुम्भं न्यसेत्ततः  
परिवारघटांश्चैव पूर्ववत्परिकल्पयेत् ॥ ७ ॥


जलाधिवासनञ्चैव नयनोन्मीलनं परम्  
शयनारोपणं पश्चात् अङ्कुरार्पणपूर्वकम् ॥ ८ ॥


कुम्भे सम्पूजयेत्तत्र क्षित्यादिकुटिलान्तकम्  
अर्चयेद्विधिवत्पश्चात्प्रणवं पूर्वमुच्चरन् ॥ ९ ॥


हौमिति द्वितयञ्चैव प्राकारञ्च ततश्शृणु  
षट्कारन्तु ततः पश्चात् शत्रून्क्षोभय तत्परम् ॥ १० ॥


स्वाहान्तमुच्चरेत्पूज्य प्रथमावरणं यजेत्  
पञ्चावरणमार्गेण पूजयित्वा यथाविधि ॥ ११ ॥


होमयेद्विधिवत्पश्चात् गौरीयागं तदेव वा  
आवाह्य पूजयेद्धुत्वा सुमुहूर्ते सुलग्नके ॥ १२ ॥


अभिषेकन्ततः कृत्वा हविर्दत्वा निवेदयेत्  
ब्राह्मणान्भोजयेत्तत्र आचार्यं पूजयेत्ततः ॥ १३ ॥


दक्षिणान्दापयेत्पश्चात् सराजा विजयी भवेत् ॥ १४ ॥


इति त्रिपुरारिप्रतिष्ठापटलष्षष्टितमः  
