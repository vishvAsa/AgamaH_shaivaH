+++
title = "०८१ चक्रदानस्थापनपटलः"

+++
चक्रदानस्थापनपटलप्रारम्भः    
अथातस्सम्प्रवक्ष्यामि सर्वभूतहिताय च  
चक्रदानस्वरूपन्तु श्रुणुष्व शरवणोद्भव ॥ १ ॥


त्रिणेत्रं चतुर्भुजं शान्तं जटामकुटमण्डितम्  
वामपादन्तु शयनं लम्बितं सव्यपादकम् ॥ २ ॥


टङ्कं रथाङ्गं सव्ये च वरदं कृष्णमृगन्तथा  

वामे विष्णुसमायुक्तं कृताञ्जलिपुटान्वितम् ॥ ३ ॥


वामे गौरी समायुक्तम् उत्तरे परमेष्ठिनम्  
सर्वावयवसंयुक्तं सर्वलक्षणसंयुतम् ॥ ४ ॥


पद्मपुष्पं समभ्यर्च्य हरिणा नेत्रपूजितम्  
प्रभामण्डलमद्ध्यस्थं शिरश्चक्रसमायुतम् ॥ ५ ॥


एवं कल्प्यविशेषेण प्रतिष्ठां श्रुणु षण्मुख  
पूर्ववद्यागशालाञ्च वेदिकां पूर्ववच्चरेत् ॥ ६ ॥


अङ्कुरं पूर्वमेवोक्तं वास्तुपूजान्ततः परम्  
नयनोन्मीलनं कृत्वा चरेत् ग्रामप्रदक्षिणम् ॥ ७ ॥


शयनारोपणं विद्यात् मण्टपाराधनं पुरा  
वेदिका मद्ध्यमे चैव दशकुम्भं प्रकीर्तितम् ॥ ८ ॥


आसनं मूर्तिमभ्यर्च्य अञ्जलीकरसंयुतम्  
प्रणवं पूर्वमुच्चार्य वरहरमृम् इति क्रमात् ॥ ९ ॥


शिवाय नम इत्येते आवाह्य पूजयेत्ततः  
पञ्चावरणमार्गेण पूजयित्वा यथाविधि ॥ १० ॥


पूर्वोक्तविधिमार्गेण वह्निकार्यं समाचरेत्  
अन्तर्बहिर्बलिञ्चैव सायम्प्रातर्हुनेत्ततः ॥ ११ ॥


प्रायश्चित्ताहुतिञ्चैव पूर्णाहुतिं समाचरेत्  
घटे संयोजयेत्पश्चात्सुमुहूर्ते सुलग्नके ॥ १२ ॥


अभिषेकञ्चरेच्चैव हविर्दत्वा निवेदयेत् ॥ १३ ॥


ब्राह्मणान्भोजयेत्तत्र आचार्यं पूजयेत्ततः  
एवं यः कुरुते मर्त्यस्सपुण्याङ्गतिमाप्नुयात् ॥ १४ ॥


इति चक्रदानस्थापनपटल एकाशीतितमः  
