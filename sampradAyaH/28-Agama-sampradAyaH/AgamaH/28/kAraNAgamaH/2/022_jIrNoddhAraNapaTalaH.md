+++
title = "०२२ जीर्णोद्धारणपटलः"

+++
जीर्णोद्धारणपटलप्रारम्भः    
अथातस्सम्प्रवक्ष्यामि श्रुणु शरवणोद्भव  
अष्टबन्धनहीने च परचक्रभयं भवेत् ॥ १ ॥


प्रोद्घाटं मत्तकरिणां भ्रान्तैर्वाचोरसंहृतिः  
इत्यादिपीडिते काले अशनी हतपातिते ॥ २ ॥


पूर्वमिन्दिरसङ्कल्प्य लिङ्गादिस्थापनं परम्  
पूर्वोक्तयागशालाञ्च नवहस्तमुनिस्तथा ॥ ३ ॥


अथवा पञ्चहस्तैर्वा कारयेच्छिवमण्टपम्  
नवोनवपदं भज्य मद्ध्ये वेदिं प्रकल्पयेत् ॥ ४ ॥


नवसङ्ख्या पञ्चसङ्ख्या कुण्डं कल्प्य विशेषतः  
गणेशादि महेशान्तम् एकं वा द्रव्यहीनके ॥ ५ ॥


वेदिके मद्ध्यमे चैव धान्यपुञ्जैरलङ्कृतम्  
उत्तमं षोडशं भारं द्वादश मद्ध्यमं भवेत् ॥ ६ ॥


अधमम् अष्टभारं वै धान्यपुञ्जैर्विशेषतः  
सितशाली हेमशाली रत्नशाली विशेषतः ॥ ७ ॥


भारस्य शिवसङ्ख्या च तिलं वै परिकीर्तितम्  
माषमुद्गं नवप्रस्थं वेणुशिम्बामथाढकम् ॥ ८ ॥


प्रत्येकमाढकन्दत्वा ----------  
गोधूमञ्चैव षट्प्रस्थं त्रिद्रोणं तण्डुलं भवेत् ॥ ९ ॥


एतत् धान्यं समादाय विभक्तं श्रुणु षण्मुख  
अष्टद्रोणैश्शालिभिश्च वेदिका मद्ध्यमे क्षिपेत् ॥ १० ॥


परिवारश्च कुम्भानां सप्तविंशति सङ्ख्यया  
पृथक्पृथक् शिवन्धान्यं सप्तधान्यं यथाक्रमम् ॥ ११ ॥


त्रिसरन्तन्तुना वेष्ट्य कूर्चमद्ध्ये विनिक्षिपेत्  
नवरत्नं पञ्चरत्नम् एकरत्नमथापि वा ॥ १२ ॥


कुम्भमद्ध्ये विनिक्षिप्य विन्यसेत्स्वर्णपङ्कजम्  
दशनिष्कप्रमाणन्तु तस्यार्द्धं वा तदर्द्धकम् ॥ १३ ॥


तदर्द्धं वा विशेषेण उत्तमामद्ध्यमाधमा  
पङ्कजन्तु विनिक्षिप्य महानीलोत्पलं श्रुणु ॥ १४ ॥



पञ्चनिष्कप्रमाणन्तु तस्यार्द्धं वा तदर्द्धकम्  
अष्टविद्येशकुम्भेषु निष्कं निष्कं पृथक्पृथक् ॥ १५ ॥


परिवारश्च देवानां निष्कार्द्धञ्च पृथक्पृथक्  
वस्त्रद्वयं प्रधाने च तदेव शक्तिकुम्भके ॥ १६ ॥


अन्येषां द्विकरं प्रोक्तं द्विकरञ्च पृथक्पृथक्  
परिवारघटानाञ्च प्रत्येकं करमेव वा ॥ १७ ॥


स्रुक्स्रुवं मङ्गलञ्चैव तोरणान्पूर्वमर्चयेत्  
कुण्डं यथोक्तवत्कल्प्य प्रथमे अङ्कुरार्पणम् ॥ १८ ॥


द्वितीयं वास्तुपूजाञ्च घटपूजां तृतीयकम्  
सायं प्रातर्हुनेच्चैव उक्तमन्त्रेण होमयेत् ॥ १९ ॥


त्रिसहस्रं द्विसहस्रं वा सहस्रं वापि सङ्ख्यया  
प्रधाने होमयेत्पश्चात्तस्यार्द्धं परिवारके ॥ २० ॥


कुण्डे तु होमयेत्पश्चात् पञ्चास्त्रं जप्यते नरः  
चतुर्द्वारे चतुर्वेदघोषजप्ये विश्रोत्रियाः ॥ २१ ॥


गीतनृत्ते च विविधे शिल्पिभिर्मन्त्रिभिस्सह  
नवसङ्ख्या समिद्भिश्च नवसङ्ख्यानिहोमयेत् ॥ २२ ॥


क्षीरन्दधिमधूकन्दम् अपूपान्पायसानपि  
सायं प्रातर्हुनेच्चैव बिम्बशुद्धिं ततः परम् ॥ २३ ॥


अष्टबन्धनमेवोक्तं कलशस्थानमाचरेत्  
ब्राह्मणान्भोजयेत्तत्र दक्षिणाञ्च प्रदापयेत् ॥ २४ ॥


आचार्यदक्षिणाञ्चैव वस्त्रहेमाङ्गुलीयकैः  
कर्णमात्रं मेखला च दक्षिणान्दापयेत्ततः ॥ २५ ॥


पूर्वोक्तविधिना चैव बिम्बं स्थाप्य विशेषतः  
राजराष्ट्राभिवृद्ध्यर्त्थम् इष्टकाम्यार्त्थसिद्धिदम् ॥ २६ ॥


एवं यः कुरुते मर्त्यस्सपुण्यफलमाप्नुयात् ॥ २७ ॥


इति जीर्णोद्धारणपटलः द्वाविंशतितमः  
