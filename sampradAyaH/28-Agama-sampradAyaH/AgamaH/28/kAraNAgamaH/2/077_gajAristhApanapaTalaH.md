+++
title = "०७७ गजारिस्थापनपटलः"

+++
गजारिस्थापनपटलप्रारम्भः    
अथातस्सम्प्रवक्ष्यामि गजारिस्थापनं परम्  
भगवान्लोकरक्षार्त्थं गर्वनिर्वापणं शिवः ॥ १ ॥



रक्तवर्णं त्रिणेत्रञ्च पूजाष्टकसमन्वितम्  
दंष्ट्राकरालवदनं वृत्तपिङ्गजटाधरम् ॥ २ ॥


पार्श्वयोर्गजपादन्तु गजपुच्छन्तु मस्तके  
वामपादन्न्यसेच्चैव गजदेवन्तु मस्तके ॥ ३ ॥


उद्धृत्य कुञ्चितं पादं पृष्ठपार्श्वे च विन्न्यसेत्  
मुष्टिहस्तकराभ्याञ्च पार्श्वयोर्भिन्नवेष्टितम् ॥ ४ ॥


शूलं डमरुकं पाशं सव्यहस्ताम्बुजे न्यसेत्  
कपालं खड्गखेटञ्च वामभागं --आम्बुजे ॥ ५ ॥


प्रभामण्डलमद्ध्यस्थं सर्वावयवसुन्दरम्  
द्विभुजञ्च द्विनेत्रञ्च किरीटमकुटोज्वलम् ॥ ६ ॥


कटकं सव्यहस्ते तु वामहस्तेन धारयेत्  
गुहं सर्वाङ्गसौन्दर्यं वामभागे प्रकल्पयेत् ॥ ७ ॥


एवं कल्प्य विशेषेण प्रतिष्ठां कारयेत्ततः  
षोडशस्तम्भसंयुक्तां यागशालां प्रकल्पयेत् ॥ ८ ॥


नवकुण्डं प्रकल्प्याथ पञ्चकुण्डमथापि वा  
तोरणान्मङ्गलांश्चैव शस्त्रध्वजवितानकान् ॥ ९ ॥


कदलीनारिकेलैश्च पूगस्तम्भैरलङ्कृताम्  
चन्दनैश्चाप्यलङ्कृत्य वेदिकां पूर्ववच्चरेत् ॥ १० ॥


दशकुम्भन्न्यसेच्चैव सप्तविंशत् घटान्न्यसेत्  
अङ्गुरार्पणपूर्वन्तु वास्तुपूजां ततः परम् ॥ ११ ॥


नयनोन्मीलनं कृत्वा बिम्बशुद्धिं यजेत्ततः  
प्रायश्चित्ताहुतिं कृत्वा घटे संयोजयेत्ततः ॥ १२ ॥


सुमुहूर्ते सुलग्ने च अभिषेकं समाचरेत् ॥ १३ ॥


हविर्दत्वा निवेद्याथ ब्राह्मणान्भोजयेत्ततः  
एवं कृत्वा विशेषेण सराजाविजयी भवेत् ॥ १४ ॥


इति गजारिस्थापनपटलस्सप्तसप्ततितमः  
