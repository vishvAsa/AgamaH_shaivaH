+++
title = "००५ गोपुरलक्षणम्"

+++
गोपुरलक्षणप्रारम्भः  
अथ वक्ष्ये विशेषेण लक्षणं गोपुरस्य च  
गर्भगेहस्य विस्तारम् अर्द्धद्विगुणविस्तरम् ॥ १ ॥


पञ्चभागं तथा कृत्वा एकञ्चेत् द्वारमुच्यते  
पार्श्वयोश्च चतुर्भागं खातं समतलन्तथा ॥ २ ॥


द्वितीया वरणे चैव सप्तभागं प्रकीर्तितम्  
षड्भागं पार्श्वयोश्चैव त्रिभागं द्वारमुच्यते ॥ ३ ॥


गोपुरस्य क्रमं वक्ष्ये उत्तमा मद्ध्यमाधमा  
प्रथमा वरणे चैव वेदिं कृत्वा विशेषतः ॥ ४ ॥


वितस्ति पञ्चको ज्ञेय उन्नतं सुप्रकीर्तितम्  
उपानादीनि सङ्कल्प्य वेदिं कृत्वा तथोपरि ॥ ५ ॥



उपानजगती चैव कुमुदा पट्टिका तथा  
एतन्मद्ध्ये कर्णकूटं देवकोष्ठं प्रकल्पयेत् ॥ ६ ॥


देवकोष्ठं विशेषेण स्तम्भमद्ध्ये पृथक्पृथक्  
कृमिपादञ्च तत्पार्श्वे युक्त्या चित्रान्प्रकल्पयेत् ॥ ७ ॥


द्वारस्य विस्तरं ग्राह्यं द्विगुणोन्नतमारभेत्  
द्वाराग्रे शृङ्गवीधिस्स्यात् पार्श्वयोश्चुलुका कृतिम् ॥ ८ ॥


द्वारस्य विस्तरं ग्राह्यं चतुर्मानं प्रकीर्तितम्  
एकाशं द्वारविस्तारं मद्ध्ये स्तम्भद्वयं तथा ॥ ९ ॥


पार्श्वान्ते कर्णकूटञ्च कर्णशालाञ्च मद्ध्यमे  
द्वारत्रयं विशेषेण भूतसङ्ख्या तथैव च ॥ १० ॥


सप्तसङ्ख्या इति प्रोक्तं तस्याग्रेऽथ करं तथा  
तलौ तलौ विशेषेण एकांशं वर्जयेत्पृथक् ॥ ११ ॥


द्वारविस्तारकं ग्राह्य अष्टभागं प्रकीर्तितम्  
एकांशोन्नतकञ्चैव खण्डस्य द्विगुणोन्नतम् ॥ १२ ॥


शिखराकारनिर्वृत्या पार्श्वयोश्चैव मद्ध्यमे  
नासिकाकृतकं विद्यात् पार्श्वयोः कर्णकूटकम् ॥ १३ ॥


कर्णशालां विसृज्याथ स्थूपिदण्डं विशेषतः  
भूतिसङ्ख्या जनिश्चैव नव एकादशस्तथा ॥ १४ ॥


विंशाङ्गुलोन्नतं स्तम्भं स्तम्भाग्रे घटनिर्मितम्  
पूर्णकुम्भा कृतिं कृत्वा स्थूललिङ्गाक्षतं तथा ॥ १५ ॥


पञ्चवर्णैरलङ्कृत्य पूजयेत्साधकोत्तमः ॥ १६ ॥


इति गोपुरलक्षणपटलः पञ्चमः  
