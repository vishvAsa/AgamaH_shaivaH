+++
title = "१३८ रक्षाबन्धनविधिपटलः"

+++
रक्षाबन्धनविधिपटलप्रारम्भः  
अथातस्सम्प्रवक्ष्यामि रक्षाबन्धनमारभेत्  
निर्दिष्टपूर्वरात्रौ वा क्रियापूर्वेऽथवा सुधीः ॥ १ ॥


तत्रोक्तदेवताग्रे तु शालायां वाधिवासयेत्  
तिलतण्डुलमिश्रेण तन्मद्ध्ये नलिनं लिखेत् ॥ २ ॥


कुम्भमेकं न्यसेन्मद्ध्ये कूर्चपल्लवसंयुतम्  
तद्देवं स्थापयेत्कुम्भे धूपदीपसमन्वितम् ॥ ३ ॥


कुम्भस्य दक्षिणे पार्श्वे प्रत्येकं स्थण्डिलं कुरु  
तदूर्ध्वे यन्त्रिकां क्षिप्त्वा तदूर्ध्वे पात्रसंयुतम् ॥ ४ ॥


तण्डुलन्नालिकेरञ्च ताम्बूलं भस्मसंयुतम्  
कौतुकं शातकेनैव रजतेनैव तन्तुना ॥ ५ ॥


कारयेत्तु प्रमाणेन षोडशाङ्गुलमानतः  

[[७१५]]  

लिङ्गनाहसमं सूत्रं पीठनालसमन्वितम् ॥ ६ ॥


बिम्बं वा देशिकं वापि प्रकोष्ठपरिणाहकम्  
स्वल्पाधिकप्रमाणाढ्यं नागराजफणान्वितम् ॥ ७ ॥


तत्पुच्छसंयुतं सूत्रं पट्टाकारसमन्तु वा  
संशोद्ध्य वारिणाश्वेतचन्दनेनोपलिप्य च ॥ ८ ॥


सुपुष्पेण समायुक्तं तण्डुलोपरिविन्न्यसेत्  
पुण्याहं वाचयित्वा तु प्रोक्षयेद्धृदयेन तु ॥ ९ ॥


तण्डुले पूजयेच्छक्तिं यन्त्रिकायां त्रितत्वकम्  
भमाधारे तु मायाख्यं भसिते लकुलीश्वरम् ॥ १० ॥


अनन्तादींश्च सूत्रे तु गन्धाद्यैरर्चयेत्क्रमात्  
अधिवासनकुम्भाग्रे होमकर्मसमाचरेत् ॥ ११ ॥


स्वतन्त्रदेवमावाह्य वह्निमद्ध्ये समर्चयेत्  
तस्य देवस्य मूलेन समिदाज्य वरुं हुनेत् ॥ १२ ॥


स्वाहान्तं संहिता मन्त्रं सम्पातं सूत्रके हुनेत्  
पात्रमाच्छाद्य पट्टाद्यैर्मालान्तदुपरिन्यसेत् ॥ १३ ॥


परिचारकमाहृत्य उष्णीषोन्तर्यकैस्सह  
अग्निस्थन्देवमुत्थाप्य घटे संयोजयेत्क्रमात् ॥ १४ ॥


कौतुकादीन्विशेषेण वाहयित्वा शिरोपरि  
सर्वालङ्कारसंयुक्तं सर्वातोद्य समन्वितम् ॥ १५ ॥


ग्रामप्रदक्षिणं वाथ प्रासादस्य प्रदक्षिणम्  
देवेशमर्चयेत्तत्र घटान्बेरे सुयोजयेत् ॥ १६ ॥


तज्जलेन तु सम्प्रोक्ष्य नैवेद्यं धूपदीपकम्  
देवानां दक्षिणे हस्ते देवीनां वामहस्तके ॥ १७ ॥


पूजकस्य करौ पूर्य तण्डुलं फलसंयुतम्  
लिङ्गे वा बेरहस्ते वा सूत्रं दत्वाथ सधारयेत् ॥ १८ ॥


बृहत्सामेति मन्त्रेण भस्मस्पृष्टा तु कौतुकम्  

[[७१६]]  

त्रिभिरावृतकन्नीत्वा दापयेत्तु मुखे मुखे ॥ १९ ॥


शिवलिङ्गस्य मूले तु पीठनाले तु वेष्टनम्  
आचार्यन्दक्षिणे हस्ते रक्षासूत्रन्तु धारयेत् ॥ २० ॥


नैवेद्यं धूपदीपौ च जनेभ्यो भस्म दापयेत्  
इत्येवमुत्तमं प्रोक्तं मद्ध्यमं होमवर्जितम् ॥ २१ ॥


होमकुम्भं विना यत्र सूत्रधारन्तु कन्न्यसम्  
तत्कर्ममन्त्रसिद्ध्यर्त्थं रक्षाबन्धनमाचरेत् ॥ २२ ॥


इति रक्षाबन्धनविधिपटल एकोनचत्वारिंशत् शततमः  
