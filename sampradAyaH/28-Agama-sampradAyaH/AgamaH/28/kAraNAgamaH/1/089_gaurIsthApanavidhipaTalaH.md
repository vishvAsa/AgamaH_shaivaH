+++
title = "०८९ गौरीस्थापनविधिपटलः"

+++
गौरीस्थापनविधिपटलप्रारम्भः  
अथ वक्ष्ये विशेषेण गौरी स्थापनमुत्तमम्  
केवलं सहजं पौष्ण्यं त्रिविधन्तु विधीयते ॥ १ ॥


केवलं त्वितिविख्यातं स्थापनं शम्भुना विना  
भवानी सहितं देवं स्थापनं सहजं भवेत् ॥ २ ॥


प्रागेवस्थाप्य देवन्तु भवानी स्थापनं पुनः  
यत्तत्पौष्ण्यमिति ख्यातम् एवन्तु त्रिविधं स्मृतम् ॥ ३ ॥


कुर्यात्पौष्ण्यस्य क्ल्याणन्न चान्न्यस्य प्रजापते  
उत्तरायणकाले तु शुक्लपक्षे शुभे दिने ॥ ४ ॥


शुभवारादिभिर्युक्ते प्रतिष्ठां सम्यगाचरेत्  
प्रतिष्ठादिनपूर्वे तु सप्ताहे वाथ पञ्चमे ॥ ५ ॥


अङ्कुराण्यर्पयेद्धीमान् पूर्वोक्तविधिना सह  
रत्नन्न्यासन्ततः कुर्यान्मण्टपे समलङ्कृते ॥ ६ ॥


स्थण्डिलं शालिभिः कुर्यात् तिलदर्भैः परिस्तरेत्  
तन्मद्ध्ये विन्न्यसेत्पीठन्नवकोष्ठसमायुतम् ॥ ७ ॥


इन्द्रनीलन्न्यसेदैन्द्रे वैडूर्यं वह्निगोचरे  
याम्यायान्तु महानीलं मुक्तान्निर्ऋतिगोचरे ॥ ८ ॥


वारुणे स्फटिकञ्चैव वायव्ये पुष्यरागकम्  
प्रवालं सौम्यदेशे तु वज्रमीशानगोचरे ॥ ९ ॥


माणिक्कम्मद्ध्यमे न्न्यस्त्वा दिक्पालानान्तु बीजकैः  
प्रतिमान्तत्र विन्न्यस्य सुस्निग्धं कारयेत्ततः ॥ १० ॥



[[५५६]]  

नेत्रद्वययुतर्क्षे तु नेत्रमोक्षणमारभेत्  
मण्टपे स्थण्डिलं कृत्वा अष्टद्रोणैश्च शालिभिः ॥ ११ ॥


तन्मद्ध्ये नलिनं लिख्य साष्टपत्रं सकर्णिकम्  
तरङ्गवेष्टनं कृत्वा बेरन्तु प्राङ्मुखं कुरु ॥ १२ ॥


हेमसूचिप्रहाराभ्यां पक्ष्मरेखां समालिखेत्  
असितं मण्डलं लिख्य दृष्टिमण्डलमालिखेत् ॥ १३ ॥


ज्योतिर्मण्डलकं पश्चात् नेत्रमुच्चार्य लेखयेत्  
नेत्रहेमाङ्गुलीभिश्च सम्पूज्याद्वास्यशिल्पिनम् ॥ १४ ॥


हिरण्यदूर्वया विद्वान् मद्ध्वाज्याभ्यान्तु तर्पयेत्  
सौवर्णमुत्तमं पात्रं ताम्रपात्रन्तु मद्ध्यमम् ॥ १५ ॥


मृण्मयञ्चाधमं पात्रं प्रस्थेनैव तु पूरितम्  
मद्ध्वाज्याभ्यां प्रपूर्याथ तत्सूत्राभ्यां प्रदर्शयेत् ॥ १६ ॥


धेनुं गौर्द्धेनुहव्येति ब्रह्मसूक्तेति भूसुरान्  
प्रच्छन्नपटमावर्ज्य जनसङ्घान् प्रदर्शयेत् ॥ १७ ॥


पञ्चमृत्पञ्चगव्यैश्च स्नापयेत्पुरुषेण तु  
शुद्धतोयेन संस्नाप्य गन्धादिभिर्यजेद्धृदा ॥ १८ ॥


वस्त्राभरणमालाभिर्देवीं सभूषयेत्ततः  
ग्रामप्रदक्षिणं कुर्यात् सर्वालङ्कारसंयुताम् ॥ १९ ॥


ततो जलाशयं प्राप्य तीरे समतलं कुरु  
स्थण्डिलं कारयेत्तत्र गौरीमन्त्रोपरिन्यसेत् ॥ २० ॥


नववस्त्रेण संवेष्ट्य लम्बकूर्चसमन्वितम्  
कण्ठदघ्ने जले चैव प्रपां कृत्वातिसुन्दरान् ॥ २१ ॥


चतुर्गौत्रसमायुक्तां दर्भमाला विभूषिताम्  
प्रतिमां शाययेन्मद्ध्ये प्राक् च्छिरश्चोर्द्ध्ववक्त्रकाम् ॥ २२ ॥


अभितः कलशानष्टौ ससूत्रान् सापिधानकान्  
गन्धोदकसमायुक्तान् सवस्त्रान्कूर्चसंयुतान् ॥ २३ ॥



[[५५७]]  

स्थापयित्वा क्रमेणैव लोकपालान् समर्चयेत्  
एकरात्रं द्विरात्रं वा त्रिरात्रं वा जलोषितम् ॥ २४ ॥


प्रासादस्याग्रतः कुर्यात् मण्टपञ्चतुरश्रकम्  
द्वादशन्दशहस्तं वा नवहस्ताष्टहस्तकम् ॥ २५ ॥


विकारस्तम्भसंयुक्तं श्रुतिद्वारसमायुतम्  
मण्टपन्तु त्रिधा कृत्वा मद्ध्यभागे तु वेदिका ॥ २६ ॥


रत्निमात्रसमुत्सेधा दर्पणोदरसन्निभा  
कुण्डानि परितः कुर्यात् दिक् विदिक्ष्वष्टदिक्षु च ॥ २७ ॥


योन्याकाराणि कुण्डानि महाशासु प्रकल्पयेत्  
कोणेषु बिसिनी कुण्डं कल्पयेत्तु विचक्षणः ॥ २८ ॥


कुण्डं हस्तप्रविस्तारं संयुक्तं मेखलैस्त्रिभिः  
युगाश्रायतनञ्चेत्तु अब्जकुण्डानि वर्जयेत् ॥ २९ ॥


प्रधानाग्न्यन्तु पूर्वोक्तमार्गं सङ्कल्प्य तत्र तु  
मण्टपस्योत्तरे पार्श्वे स्नानश्वभ्रन्ततः कुरु ॥ ३० ॥


गोमयालेपनं कृत्वा कुर्याच्छिल्पिविसर्जनम्  
मण्टपं भूषयेत्पश्चाद्वसुदिक्षुद्ध्वजान्वितम् ॥ ३१ ॥


वितानदर्भमालाभिस्संयुक्तञ्चाष्टमङ्गलैः  
नालिकेरफलैश्चैव मुक्तादामैः प्रलम्बितम् ॥ ३२ ॥


गात्रवेष्टनसंयुक्तं युगतोरणभूषितम्  
भूसुरान् भोजयेत्तत्र उच्छिष्टोद्वासनं कुरु ॥ ३३ ॥


गोमयालेपनं कृत्वा यागमण्टपशुद्धये  
पञ्चगव्येन सम्प्रोक्ष्य पूर्वे वा पश्चिमे तथा ॥ ३४ ॥


वास्तुहोमन्ततः कृत्वा पर्यग्निकरणं कुरु  
पुण्याहं वाचयित्वाथ अष्टद्रोणैश्च शालिभिः ॥ ३५ ॥


वेद्यूर्द्ध्वे स्थण्डिलं कुर्यात्तदर्द्धैस्तण्डुलैरपि  
तदर्द्धैस्तिलसंयुक्तं दर्भैः पुष्पैःपरिस्तरेत् ॥ ३६ ॥



[[५५८]]  

तन्मद्ध्ये शयनं कल्प्य चर्मचाद्यैरनुक्रमात्  
द्वारपूजादिकं सर्वं स्थापनक्रमवत्सुधीः ॥ ३७ ॥


जलादुत्तीर्यगौरीन्तु स्नानश्वभ्रोपरिन्न्यसेत्  
वस्त्रकूर्चं विसृज्याथ पूर्ववच्छुद्धिमाचरेत् ॥ ३८ ॥


नवाम्बरेण सञ्छाद्य गन्धपुष्पादिभिर्हृदा  
कौतुकं बन्धयेत्पश्चात् गौरी गायत्रिमन्त्रतः ॥ ३९ ॥


आरोप्य सुमुहूर्त्ते तु प्राक् च्छिरश्चोर्द्ध्ववक्त्रकाम्  
शयने शाययेत् गौरीं रक्तवस्त्रेण वेष्टयेत् ॥ ४० ॥


देव्याश्च दक्षिणे भागे गौरी कुम्भन्तु विन्न्यसेत्  
ससूत्रान् सापिधानाञ्च सवस्त्रान् कूर्चसंयुतान् ॥ ४१ ॥


हेमपङ्कजसंयुक्तान् द्रोणोदकसुपूरितान्  
गौरी रूपन्ततो द्ध्यात्वा तद्रूपन्तु घटे न्यसेत् ॥ ४२ ॥


परितोष्टौ घटान्न्यस्त्वा सूत्रादिभिस्समन्वितान्  
इन्द्रादिषु क्रमेणैव वामादिवसुशक्तिकाः ॥ ४३ ॥


स्वस्वबीजसमायुक्तन्न्यस्त्वा सम्पूजयेद्धृदा  
मुकुलीपद्ममुद्राञ्च बिम्बमुद्रां प्रदर्शयेत् ॥ ४४ ॥


दिशास्वद्ध्ययनं कुर्यात्ततो होमं समाचरेत्  
अग्न्याधानादिकं सर्वमग्निकार्योक्तमाचरेत् ॥ ४५ ॥


कुण्डमद्ध्ये यजेद्देवीं रक्तपद्मोपरिस्थिताः  
आषाढाश्वत्थ खदिरो वटाः पूर्वादिदिक्षु वै ॥ ४६ ॥


अौदुम्बरमपामार्गं शम्यर्कं पावकादिषु  
पलाशन्तु प्रधानस्स्याज्जुहुयाद्देशिकोत्तमः ॥ ४७ ॥


समिधा जुहुयाद्धीमान् सद्योजातेन मन्त्रतः  
गौरी गायत्रिमन्त्रेण घृतं हुत्वा विशेषतः ॥ ४८ ॥


अघोरेण चरुं हुत्वा लाजं वामेन होमयेत्  
तिलमस्त्रेण जुहुयात् सर्षपं कवचेन तु ॥ ४९ ॥



[[५५९]]  

यावकं पञ्चमेनैव द्रव्यान्ते व्याहृतिं हुनेत्  
शतमर्द्धन्तदर्द्धं वा प्रत्येकञ्जुहुयात्क्रमात् ॥ ५० ॥


गौरीमिमायमन्त्रेण होमयेत्पञ्चविंशतिः  
गौरीबीजमनुस्मृत्य होमयेच्छतसङ्ख्यया ॥ ५१ ॥


द्रव्यान्ते तु स्पृशेत् गौरीं गौरीमिमायमन्त्रतः  
गेयनृत्तादिभिर्युक्तं रात्रिशेषं व्यपोह्य च ॥ ५२ ॥


आचार्यो मूर्त्तिपैस्सार्द्धं स्नानत्रयमथाचरेत्  
अङ्गन्न्यासकरन्न्यासं पूर्वोक्तविधिना कुरु ॥ ५३ ॥


देशिकं पूजयेत्तत्र वस्त्रहेमाङ्गुलीयकैः  
पञ्चाङ्गभूषणैर्युक्तन्दक्षिणान्दापयेत्ततः ॥ ५४ ॥


पञ्चनिष्काधमाज्ञेया द्विगुणो मध्यमो भवेत्  
उत्तमात्रिगुणाप्रोक्ता देशिकस्य तु दक्षिणा ॥ ५५ ॥


अद्ध्येतॄणाञ्च होतॄणां दक्षिणान्दापयेत्ततः  
उत्थायशयनाद्देवं प्रागाननं यथा कुरु ॥ ५६ ॥


वस्त्रादीनि व्यपोह्याथ गन्धादिभिर्यजेद्धृदा  
कुम्भान्कुण्डानि सम्पूज्य गन्धपुष्पादिभिस्सह ॥ ५७ ॥


जयादिरभ्यादानञ्च राष्ट्रभृच्च हुनेत्क्रमात्  
पूर्णाहुतिं समूलेन हुत्वा होमं समाप्य च ॥ ५८ ॥


संस्थाप्य पूजयेन्नित्यं स्वतन्त्रपरतन्त्रके  
आत्मार्त्थे वा परार्त्थे वा स्नपनोत्सवसंयुतम् ॥ ५९ ॥


पवित्रारोहणेत्युक्तं वस्त्रेणैवात्र कुत्रचित्  
प्रासादे वा गृहे वापि पूज्य सिद्धिं सयच्छति ॥ ६० ॥


मुहूर्त्ते नाडिकात्पूर्वे स्नानवेद्युपरिन्न्यसेत्  
घृतशिरोर्पणं कुर्यात् प्रागुक्तविधिना सह ॥ ६१ ॥


गौरी कलान्न्यसेत्पश्चात् मकुटादिक्रमाद्बुधः  
अङ्गेष्वङ्गानि विन्न्यस्त्वा वामदेवेन पूजयेत् ॥ ६२ ॥



[[५६०]]  

मुहूर्त्ते समनुप्राप्ते गुरवे सन्निवेदयेत्  
सर्वातोद्य समायुक्तन्नृत्तगेय समाकुलम् ॥ ६३ ॥


कुम्भानुद्धृत्य शिरसा बाह्यहर्म्यप्रदक्षिणम्  
कृत्वा गौर्यापुरो भागे स्थण्डिलोर्द्ध्वे तु विन्न्यसेत् ॥ ६४ ॥


प्राणप्रकृतियोगन्तु ज्ञात्वा स्थापनमारभेत्  
उमा कुम्भादुमामन्त्रं प्रतिमे हृदि विन्न्यसेत् ॥ ६५ ॥


मूर्ध्निकण्ठे च योनौ च बीजं चैव तु विन्न्यसेत्  
शक्तिकां परितस्थाप्य तत्तत्कुम्भान्विशेषतः ॥ ६६ ॥


पीठाब्जे परितो न्न्यस्त्वा प्रागादिषु यजेद्धृदा  
तज्जलैस्नाप्य गौरीन्तु गौरी गायत्रिमन्त्रतः ॥ ६७ ॥


स्नपनं कारयेद्धीमान् प्रागुक्तविधिना सह  
अर्चनोक्तं समभ्यर्च्य नैवेद्यं पायसन्ददेत् ॥ ६८ ॥


हृदा चाचमनन्दत्वा निर्माल्यन्तु विसर्जयेत्  
ताम्बूलन्दापयेद्धीमान् मुखवाससमन्वितम् ॥ ६९ ॥


सरस्वतीं श्रियन्दुर्गां मोटिञ्चैवान्न्य शक्तिकाम्  
एवं यः कुरुते मर्त्यस्सपुण्यां गतिमाप्नुयात् ॥ ७० ॥


इति गौरीस्थापनविधिपटल एकोननवतितः  
