+++
title = "१११ कृत्तिकादीपनक्षत्रनिर्णयपटलः"

+++
कृत्तिकादीपनक्षत्रनिर्णयपटलप्रारम्भः  
अथातस्सम्प्रवक्ष्यामि कृत्तिका दीपऋक्षकम्  
तिथिनक्षत्रभेदांश्च विस्तरेण वदाम्यहम् ॥ १ ॥


कृत्तिकारोहिणीमिश्रा तद्रात्रौ पूर्णिमायुता  
राजराष्ट्रसुभिक्षं स्यात् तत्काले दीपमुत्तमम् ॥ २ ॥



[[६२२]]  

द्विवारे खण्डितं पर्वं पूर्वं त्यक्त्वा परं ग्रहेत्  
अर्द्धास्तमनवेलायां दीपोत्सवं समाचरेत् ॥ ३ ॥


पर्वं नोचेत्तु सन्ध्यायां पूर्वेद्युर्दीपमाचरेत्  
उत्तमं कृत्तिकायुक्तं मद्ध्यमं रोहिणीयुतम् ॥ ४ ॥


अथवा भरणी युक्तं दीपं पर्वणिकारयेत्  
केवलं पौर्णमास्यान्तु कृत्तिकोत्सवमाचरेत् ॥ ५ ॥


भरणी कृत्तिकामिश्रा तद्दिने च चतुर्दशी  
अल्पवृष्टिश्च रोगाश्च राष्ट्रक्षोभो न संशयः ॥ ६ ॥


भरणी कृत्तिका मिश्रे तद्दिने तु चतुर्दशी  
कृत्तिकोत्सवमेवन्तु तदन्ये वा समाचरेत् ॥ ७ ॥


भरणीकृत्तिकामिश्रा तद्दिने च चतुर्दशी  
कृत्तिकारोहिणीमिश्रा तद्दिने तु चतुर्दशी ॥ ८ ॥


सम्भवेत्तु चतुर्वक्त्रतदन्यवासरे चरेत्  
तदन्यवासरे चैव कलया पौर्णमीयुता ॥ ९ ॥


दीपोत्सवं तथा सर्वं शोभयेन्मम मन्दिरम्  
रोहिण्यां वा भरण्यां वा कदाचिन्मृगशीर्षके ॥ १० ॥


पर्वसम्बन्धसन्न्ध्यायां दीपोत्सवमथाचरेत्  
ऋक्षत्रययुते पर्वे राहुग्रस्ते चतुर्मुख ॥ ११ ॥


तद्रात्रौ दीपकाले वा ग्रसेद्दीपं समाचरेत्  
एवं विचार्यकर्तव्यं कृत्तिका दीपमाचरेत् ॥ १२ ॥


इति कृत्तिकादीपनक्षत्रनिर्णयपटल एकादशोत्तरशततमः  
