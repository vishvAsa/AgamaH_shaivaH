+++
title = "००१ तन्त्रावतारपटलः"

+++

पूर्वकारणागमे प्रतिष्ठातन्त्रे तन्त्रावतारपटल-प्रारम्भः

कल्याणं कुरतां कश्चित् करुणावरुणालयः  
मयूरनगराथीशोममनृत्तविनायकः ॥ १ ॥


भूधरस्योर्ध्वशृङ्गेषु रत्नशृङ्गनिकेतने  
तत्रासीन महादेवं श्रीकण्ठं सुरवन्दितम् ॥ २ ॥


योगपीठस्थितं तस्य वामे गौरीसमायुतम्  
सर्वदेवावृतं सिद्धं मुनिगन्धर्वसेवितम् ॥ ३ ॥


आद्यन्त कारणं पूज्यमपृच्छच्छर्वरुद्रकम्  
प्रणम्म्य चरणौ तस्य प्रजापतिरथाब्रवीत् ॥ ४ ॥


ब्रह्म उवाच  
देवदेवमहेशानस्थित्युत्पत्तिलयेशक  
जगतामपि प्रीत्यर्थं योगिनां मुक्तिहेतुकम् ॥ ५ ॥


शिवज्ञानं परं गुह्यं वद मे शर्वरुद्रक ॥ ६ ॥


शर्वरुद्रोवाच  
त्वया पृष्टमिदं सर्वं वक्ष्येहं सुखसाधनम्  
कारणाख्यं महातन्त्रं प्रतिष्ठातन्त्रमुत्तमम् ॥ ७ ॥


कोट्येकग्रन्धसंयुक्तं कर्षणाद्यर्चनान्तकम्  
सङ्क्षेपेणाधुना विप्र श्रुणु वक्ष्ये समासतः ॥ ८ ॥


तस्यादौ तन्त्रसद्भावं मूलभेदोपभेदयुक्  
कामिकं योगजं चिन्त्यं कारणं त्वजितन्तथा ॥ ९ ॥


दीप्तं सूक्ष्मं सहस्रञ्च अंशुमान्सुप्रभेदकम्  
विजयञ्चैव निश्वासं स्वयम्भुवन्तथानिलम् ॥ १० ॥


वीरञ्च रौरवञ्चैव मकुटं विमलन्तथा  
चन्द्रज्ञानञ्च बिम्बञ्च प्रोद्गीतं ललितं तथा ॥ ११ ॥


सिद्धं सन्तानसर्वोक्तं पारमेश्वरमेव च

किरणं वातुलञ्चैव अष्टाविंशति सङ्ख्यया ॥ १२ ॥


विपुलार्त्थन्तमोघ्नीति तत्वमन्त्रार्त्थदर्शनम्  
तन्त्रदेहसमाख्यातं तन्त्रसञ्ज्ञा च संहिता ॥ १३ ॥


तेषु पूर्वे दशप्रोक्ताश्शिवभेदेति सञ्ज्ञिकम्  
तथापराष्टदशकं रुद्रभेदमिति स्मृतम् ॥ १४ ॥


महेशात् शिवभेदानां श्रोतारस्तु त्रयस्त्रयः  
रुद्रभेदो महेशाच्च श्रोतारौ द्विद्विकौ मतौ ॥ १५ ॥


महेशात् प्रणवः प्राप्तः प्रणवात्त्रिकलस्थितः  
त्रिकलाच्च हरः प्राप्तः श्रोतारः कामिकस्य तु ॥ १६ ॥


सादाख्यात् भस्मसम्प्राप्तं ततः प्राप्तो विभुस्तथा  
योगतन्त्रस्य विख्यातात्सुदीप्ताद्गोपतिः स्मृतः ॥ १७ ॥


गोपतेरम्बिकाख्याता चिन्त्याख्यस्य प्रकीर्तिता  
कारणात्सर्वरुद्रस्तु सर्वरुद्रात्प्रजापतिः ॥ १८ ॥


कारणस्य तु विख्यातस्सूक्ष्माद्वैश्रवणस्तथा  
प्रभञ्जनोधनेशाच्च सूक्ष्मतन्त्रस्य कीर्तितः ॥ १९ ॥


कालात् भीमस्ततः प्राप्तो विमलं वीरभद्रकः  
चन्द्रज्ञानमनन्तञ्च सम्प्राप्तस्तु बृहस्पतिः ॥ २० ॥


मुखबिम्बं प्रशान्ताच्च सम्प्राप्तो दधिचिस्मृतः  
प्रोद्गीतं शूलिनाप्राप्तः त्वचाख्यो मुनिसत्तमः ॥ २१ ॥


शूलया ललितं प्रोक्तं रुद्रभैरव एव च  
बिन्दोश्चण्डेश्वरः प्राप्तस्सादाख्यं तन्त्रकस्य तु ॥ २२ ॥


सन्तानं शिवनिष्टाच्च सम्प्राप्तश्शिवसाधने  
सर्वोक्तं सोमदेवाच्च नृसिह्मं प्राप्तवांस्तथा ॥ २३ ॥


श्री देव्याश्चोशनप्राप्तः पारमेश्वरमेव च ।  
देवपित्रात्तु सिद्धाच्च संवर्तः प्राप्तवांस्ततः ॥ २४ ॥


शिवात् प्राप्तो महाकालो वातुलन्तन्त्रमुत्तमम्

रुद्रभेदास्सुधी प्रोक्ता ग्रन्धसङ्ख्याश्श्रुणुष्वथ ॥ २५ ॥


परार्द्धसङ्ख्ययाग्रन्धं प्रथमं परिकीर्तितम्  
द्वितीयं लक्षसङ्ख्यञ्च तृतीय्यन्तु सहस्रकम् ॥ २६ ॥


चतुर्त्थं कोटिसङ्ख्यञ्च पञ्चमं त्वयुतं स्मृतम्  
षष्ठस्य नियुतं प्रोक्तं सप्तमं पद्मसङ्ख्यया ॥ २७ ॥


अष्टमं शङ्खसङ्ख्यञ्च नवमं पञ्चलक्षकम्  
दशमन्तु त्रिकोटी च एकादशन्तथैव च ॥ २८ ॥


द्वादशं कोटिसङ्ख्यञ्च सार्द्धकोटि त्रयोदश  
अयुतं चतुर्दशं प्रोक्तं नियुतं पञ्चदशं स्मृतम् ॥ २९ ॥


षोडशञ्चार्बुदञ्चाष्ट शतसाहस्रमाकुटम्  
त्रिलक्षं विमलं प्रोक्तं चन्द्रज्ञानं त्रिकोटिकम् ॥ ३० ॥


मुखबिम्बं सहस्रञ्च प्रोद्गीतन्तु त्रिलक्षकम्  
ललितञ्चाष्टसाहस्रं सिद्धञ्च सार्द्धकोटिकम् ॥ ३१ ॥


सन्तानं षट्सहस्रञ्च शिवोक्तन्तु द्विलक्षकम्  
पारमेश्वरतन्त्रस्य लक्षद्वादशमुच्यते ॥ ३२ ॥


किरणं पञ्चकोटिस्स्यात् शतसहस्रन्तु वातुलम्  
तन्त्राणां कामिकादीनां ग्रन्धसङ्ख्याः प्रकीर्तिताः ॥ ३३ ॥


नारसिह्मञ्च वक्त्रारं भैरवोत्तरमेव च  
कामिकस्य त्रयोभेदा सुदासन्तादिकारकौ ॥ ३४ ॥


वीणाशिखोत्तरञ्चैव आत्मयोगं तथैव च।  
योगजस्य तु भेदानि पञ्चधा कीर्तितानि वै ॥ ३५ ॥


पापनाशं परोद्भूतं सुचिन्त्यममृतान्वितम्  
सुभगं वामसञ्ज्ञञ्च चिन्त्यभेदस्तु षड्विधः ॥ ३६ ॥


माहेन्द्रं कारणं दौर्गं पावनं भीमसंहिता  
विद्वेषं मारणं चैव सप्तधा कारणस्य तु ॥ ३७ ॥


पार्वती च परोभूतं प्रभूतं पद्मसंहिता

अजितस्य चतुर्भेदा अमेयाख्यमतः परम् ॥ ३८ ॥


असङ्ख्यमब्दमाच्छाद्य मानन्दममितौजसम्  
अद्भुतं माधवोद्भूतमक्षयं दीप्तिकेऽपि वै ॥ ३९ ॥


सूक्ष्मस्य सूक्ष्ममेकन्तु अतीतम्मण्डलं तथा  
जातिभागो प्रमेयञ्च प्रभूद्धविबुधन्तथा ॥ ४० ॥


हस्तं शुद्धमलङ्कारं सुबोधं सहस्रके दश  
काश्यपं वासवं नीललोहितं भूततन्त्रकम् ॥ ४१ ॥


विद्यापुराणमैन्द्रञ्च आत्मालङ्कारमेव च  
वासिष्ठं गौतमं ब्राह्मम् ईशानोत्तरमेव च ॥ ४२ ॥


प्रकारणं तथांशुमान् प्रोक्तं द्वादशभेदकम्  
अभेदं सुप्रभेदस्तु भवं सौम्यमथोद्भवम् ॥ ४३ ॥


मृत्युनाशमघोरञ्च महाघोरन्ततः परम् ।  
परमेश्वरञ्च विजयं विजयस्याष्टभेदकाः ॥ ४४ ॥


निश्वासोत्तरतन्त्रञ्च यमं निश्वासकैव च  
निश्वासाख्यं महातन्त्रं निश्वासोर्ध्वमुखोदयम् ॥ ४५ ॥


निश्वासनयनञ्चैव मन्त्रं निश्वासमेव च  
निश्वासकारीका चैव निश्वासाघोरमेव च ॥ ४६ ॥


निश्वासञ्चाष्टधा प्रोक्तं प्रजापतिमतं तथा ।  
पद्मञ्च द्विविधंविद्यात् स्वायम्भुवविशेषतः ॥ ४७ ॥


आग्नेयं व्योमतन्त्रन्तु आग्नेयस्य द्विधामतम्  
प्रस्तारं फुल्लनयनं प्रबोधं बोधबोधकौ ॥ ४८ ॥


हकटं मोहसमयं प्रमोहं शकटादिकम्  
विलेखनं हलं भद्रं वीरं वीरत्रयोदश ॥ ४९ ॥


कालाख्यं कालदहनं रौरवं रौरवोत्तरम्  
महाकाल मतञ्चैन्द्रं रौरवे षड्विधं स्मृतम् ॥ ५० ॥


मकुटोत्तरञ्च मकुटं मकुटस्य द्विधास्मृतम्

वृषगुह्यमथाक्रान्तं वृषभं वृषभोत्तमम् ॥ ५१ ॥


सुदन्तमथभूतञ्च रौद्रं भोगं तथैव च  
आरेवतं सुभद्रञ्च अतिक्रान्तमलङ्कृतम् ॥ ५२ ॥


अर्चितञ्चाट्टहासञ्च अनन्तं तारणं तथा  
भेदो विमलतन्त्रस्य षोडशैव प्रकीर्तिताः ॥ ५३ ॥


एकपादपुराणञ्च स्थाण्वाख्यं नन्दिकेश्वरम्  
स्थिराख्यं शङ्करं प्रोक्तं श्रीमुखं शिवभद्रकम् ॥ ५४ ॥


कल्पभेदमिति प्रोक्तं शिवशासनमेव च  
देवीमताख्य तन्त्रञ्च शिवशेखरमेव च  
वारुणञ्चैव वायव्यं चन्द्रज्ञानञ्चतुर्दश  
चतुर्वक्त्रञ्च संस्तोभं प्रतिबिम्बमयोगजम् ॥ ५६ ॥


आत्मालङ्कारवायव्यं तु डिनीरन्तुतौटिकम्  
कुट्टिमाख्यं तुलायोगं कुलाप्रत्ययमेव च ॥ ५७ ॥


पट्टशेखरमेवञ्च महाविद्या महासुरम्  
निश्चित्य तिथिविख्यातं मुखबिम्बस्य भेदकाः ॥ ५८ ॥


दण्डाधारं पाशबन्धं पिङ्गलं मतमेव च  
वराहाङ्कुश कवचं शिवज्ञानं धनुर्द्धरम् ॥ ५७ ॥


कालज्ञानञ्च विज्ञानमायुर्वेदञ्च गीतकम्  
भरतञ्च धनुर्वेदमातोद्यं सर्वदंष्ट्रकम् ॥ ५८ ॥


प्रोद्गीताख्यस्य तन्त्रस्य भेदाष्षोडश एव च  
ललितोत्तरञ्च कौमारं ललिताख्यमतः परम् ॥ ५९ ॥


ललितस्य त्रयोभेदाश्शालाख्यं शशिखण्डकम्  
सारोत्तरञ्च त्वीशानं सिद्धतन्त्रं चतुर्विधम् ॥ ६० ॥


अमरेशं सुराद्ध्यक्षं लिङ्गाद्ध्यक्षमसङ्ख्यकम्  
अनिलं शङ्करद्वन्द्वे सन्ताने सप्तभेदकाः ॥ ६१ ॥


ईशानं शिवधर्मञ्च शिवधर्मोत्तरं तथा

दिव्यं प्रोक्तं कुबेराख्यं सर्वोक्तस्येहपञ्चधा ॥ ६२ ॥


हंसं पद्म ञ्च मातङ्गं सामान्यं यक्षणी तथा  
पुष्करं सुप्रयोगं च सप्तधापरमेश्वरे ॥ ६३ ॥


गारुडं नैर्ऋतं नीलं रूक्षं भानुकमेव च  
प्रबुद्धन्धेनुकं बुद्धं कालाख्यं किरणेन च ॥ ६४ ॥


वातुलोत्तरतन्त्रञ्च कालज्ञानं पुरोहितम्  
श्रेष्ठं धर्मात्मकं सर्वं शुद्धं नित्यं महाननम् ॥ ६५ ॥


विश्वं विश्वात्मकं तन्त्रं वातुलं द्वादशस्मृताः  
मूलभेदोपभेदाश्च समासात्परिकीर्तिताः ॥ ६६ ॥


सदाशिवमुखाब्जेषु महेशेन पुराश्रितः  
कामिकाद्यजितान्तञ्च सद्योजातमुखोद्भवम् ॥ ६७ ॥


दीप्तादिसुप्रभेदान्तं वामदेवमुखोद्भवम् ।  
विजयारभ्यवीरान्तं पञ्चैते घोरवक्त्रजाः ॥ ६८ ॥


रौरवामुखबिम्बान्तं पुरुषाख्यनरोद्भवम्  
प्रोद्गीताद्यष्टतन्त्रञ्च ईशाननसमुद्भवम् ॥ ६९ ॥


येन वक्त्रोक्ततन्त्रेण दीक्षायां कुरुते तथा  
तन्त्रेणैव शिवस्येव कर्षणाद्यर्च्चनान्तकम् ॥ ७० ॥


कुर्यात्सर्वसमुद्दिष्टमनुक्तञ्चेत्तथान्यके  
तन्त्रे सङ्ग्राह्य तन्त्रांश्च क्रियां कुर्याश्छिवस्य च ॥ ७१ ॥


प्रागुक्तानिव तन्त्राणि सिद्धान्तानि विदुर्बुधाः  
शैवतन्त्रा इमे प्रोक्ताश्शैवं पाशुपतन्तथा ॥ ७२ ॥


सोमसिद्धान्तकञ्चैव वातुलन्तु चतुर्विधम्  
एतेषां साङ्करन्दोषं सङ्करे कर्तृनाशनम् ॥ ७३ ॥


तस्मिन् प्रोक्तेन कर्तव्यं सङ्करञ्चतुदोषकम्  
येनसिद्धाख्य तन्त्रेण दीक्षितश्चादिशैवकः ॥ ७४ ॥


आदिशैवस्त्रिशैवेषु तथापाशुपतादिषु

स्थापनं यजनं कुर्यात्सिद्धान्तोक्तविधानतः ॥ ७५ ॥


तत्सौम्य छलतन्त्राच्च सङ्करन्नेति कीर्तितम्  
स्थापितं शुद्धशैवेन नहि पाशुपदादिषु ॥ ७६ ॥


ते रौद्रफलकन्दत्वा न कुर्यादर्च्चनादिकम्  
इमे रौद्रन्तथान्तश्च शैवसौम्यमिति स्मृतम् ॥ ७७ ॥


रौद्रसौम्येन धर्माणि सौम्ये रौद्रेण वर्जयेत्

इतिकारणे प्रतिष्ठातन्त्रे तन्त्रावतारपटल प्रथमः




