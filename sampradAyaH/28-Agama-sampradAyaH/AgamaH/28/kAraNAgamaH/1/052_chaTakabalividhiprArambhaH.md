+++
title = "०५२ चटकबलिविधिप्रारम्भः"

+++
चटकबलिविधिप्रारम्भः  
चण्डयागमिति ख्यातं चटकस्य विधिं श्रुणु  
त्रिशूलमन्नलिङ्गञ्च वक्ष्येऽहं पूजसंयुतम् ॥ १ ॥


शुद्धान्नं घृतसम्मिश्रं क्षौद्रन्दधि च ल”ुकम्  
रक्तपुष्पेण सम्पूज्य पूर्वस्यां निक्षिपेद्बलिम् ॥ २ ॥


अर्द्धयामावसाने वा मद्ध्यरात्रेऽथवा त्रियाम्  

[[३५२]]  

मौनव्रतधरास्तत्र सन्धिदेवान् समर्चयेत् ॥ ३ ॥


उद्वासनन्तु तत्काले दिनेशार्त्थन्तु वर्जयेत्  
चटकस्य बलिं दद्यात्स्वनामाद्येन पूर्ववत् ॥ ४ ॥


तद्रूपमधुना वक्ष्ये कृष्णवर्णो महाबलः  
ऋजुपादसमायुक्तः क्रूरदृष्टिर्भयानकः ॥ ५ ॥


दंष्ट्राकरालवदनो मञ्जीरचरणाम्बुजः  
पद्मासने समासीनः फणिबद्धकराम्बुजः ॥ ६ ॥


किङ्कणीमालया युक्तो विद्युत्पिङ्गजटान्वितः  
घोरदाससुवृत्ताक्षश्शूलाभयकरान्वितः ॥ ७ ॥


सर्वावयवसंयुक्तो ग्रामपालनतत्परः  
ग्रामबाह्ये तु परितः पैशाचस्य पदे स्थितः ॥ ८ ॥


पायसान्नन्तु चटकबलिं कुर्यात्तु तस्य वै  
अष्टदिक्षु यथा न्यासं पूर्वदिक्षु यथा क्रमम् ॥ ९ ॥


दीपवाद्यञ्च तत्काले भैरवस्वरसंयुतम्  
तत्तत्काले प्रयोक्तव्यं शङ्खकाहलतालकम् ॥ १० ॥


शब्दी कृत्वा बलिन्दद्यात्पश्चाद्धामप्रवेशनम्  
चटकस्य बलिः ख्यातं ग्रामसम्पत्करं शुभम् ॥ ११ ॥


गौरी यागमहं वक्ष्ये पूर्वरात्राधिवासयेत्  
साये चोत्सवमारोप्याप्युमास्कन्देश्वरन्तथा ॥ १२ ॥


ग्रामप्रदक्षिणं कुर्यात् भक्तोत्सवमथाचरेत्  
सर्वलोकहितं पुण्यं सर्वराष्ट्रविवर्द्धनम् ॥ १३ ॥


सर्वदारिद्र्यशमनं राजाविजयवर्द्धनम्  
भोगमोक्षप्रदं पुंसामुत्सवं कथितं क्रमात् ॥ १४ ॥


इति चटकबलिविधिपटलो द्विपञ्चाशत्तमः  
