+++
title = "००६ गर्भन्यासविधिपटलः"

+++
गर्भन्यासविधिपटलप्रारम्भः  
गर्भन्यासविधिं वक्ष्ये ग्रामादीनाञ्च सद्मनः  
सगर्भं वर्द्धमानन्तु अगर्भं नाशनं ध्रुवम् ॥ १ ॥


तस्मात्सर्वप्रयत्नेन गर्भं संस्थापयेत्सुधीः  
देवतास्थापनात्पूर्वं स्थापनञ्चोत्तमं भवेत् ॥ २ ॥


देवतास्थापनस्यान्ते स्थापनं मद्ध्यमं भवेत्  
ग्रामविन्न्यासमारभ्य एकाब्दादूर्ध्वकालके ॥ ३ ॥


स्थापनं कन्न्यसं प्रोक्तग्रामादीनामिति स्मृतम्

उत्तरायणकाले तु माघमासविवर्जिते ॥ ४ ॥


सुवारेषु तिथौ चैव शुक्लपक्षे शुभे दिने  
स्थिरांशे स्थिरनक्षत्रे होराकरणयोस्तथा ॥ ५ ॥


स्थिरद्रेक्काणके चैव स्थिरवारे स्थिरे ग्रहे  
अखण्डर्क्षे स्थिरे लग्ने सुमुहूर्ते विशेषतः ॥ ६ ॥


ग्रामादीनाञ्च तद्रात्रौ दिवाकाले तु सद्मनः  
हैमराजतकांस्यं वा ताम्रेण फेलकां कुरु ॥ ७ ॥


कौशिकाम्भोधिरन्ध्रार्कगायत्र्यङ्गुलकैस्तु वा  
फेलायाञ्चैव विस्तार उत्सेधं तत्समं भवेत् ॥ ८ ॥


ग्रहीतोच्चं गुणांशे तु पक्षांशं भाजनोन्नतम्  
एकांशं तत्पिधानोच्चं कोष्ठभित्युच्छ्रयं तथा ॥ ९ ॥


यवत्रयघना वापि द्वियवेन घनान्विता  
फेलायास्तु घनार्द्धन्तु कोष्ठभित्तेर्घनं भवेत् ॥ १० ॥


त्र्यंशैकेनोर्ध्वभित्तेस्तु घनार्द्धं ह्रासयेद्बहिः  
पिधानाभ्यन्तरे तद्वत्संयोगार्द्धन्तु कारयेत् ॥ ११ ॥


वृत्तं वा चतुरश्रं वा गर्भफेला कृति स्मृता ।  
पञ्चविंशतिकोष्ठानि फेलामद्ध्ये प्रकल्पयेत् ॥ १२ ॥


स्पृष्ट्वा बहिर्मलं शोद्ध्य प्रक्षाल्याम्लेन वारिणा  
मङ्गलाङ्कुरकार्यन्तु विधिना कारयेत् बुधः ॥ १३ ॥


ब्रह्मस्थाने ग्रहे वापि ग्रामगर्भाधिवासनम्  
विमानस्योत्तरे चैन्द्रे सद्मगर्भाधिवासनम् ॥ १४ ॥


दशरन्ध्राब्धिहस्तेन विस्तृतं मण्टपं कुरु  
तन्मद्ध्ये वेदिकां कुर्यात् तत्त्रिभागैकभागतः ॥ १५ ॥


तालमात्रसमुत्सेधा तस्य दिक्षु चतुर्ष्वपि  
चतुरश्रानि कुण्डानि प्रत्येकं हस्तमात्रतः ॥ १६ ॥


तयोरष्टानि कुण्डानि गोमयेनोपलेपयेत्

वितानध्वजसंयुक्तं दर्भमालाभिरावृतम् ॥ १७ ॥


पुष्पमालासमायुक्तं द्वारतोरणसंयुतम्  
मङ्गलाङ्कुरसंयुक्तं तरङ्गेणैव वेष्टितम् ॥ १८ ॥


मण्टपं भूषयित्वा तु पुण्याहं वाचयेत्ततः  
भूसुरान् भोजयेत्तत्र तद्दिनात्प्राक् दिनद्वये ॥ १९ ॥


वेद्यांशालि दशद्रोणैः स्थण्डिलं तिलतण्डुलैः  
कृत्वालिख्याष्टदिक्पद्मं कर्णिकाकेसरैर्युतम् ॥ २० ॥


दर्भैश्चैव परिस्तीर्य स्थण्डिलन्तु यजेत्ततः  
रम्भाम्रनालिकेराणि नारङ्गानि फलानि च ॥ २१ ॥


लैकुचानि फलान्यत्र मातुलङ्गफलानि च  
प्रदक्षिणक्रमेणैव स्थण्डिलोपरिविन्यसेत् ॥ २२ ॥


वेद्याः पश्चिमभागे तु गोमयालेपिते शुभे  
विचित्रे शालिपिष्टे च चतुरश्रे समे ततः ॥ २३ ॥


सप्तद्वीपसमायुक्तं सप्ताम्भोधिसमाकृतिम् ।  
भूधराद्दिग्गजांश्चैव भूम्यधस्तात्तु पन्नगम् ॥ २४ ॥


आलिख्यसितचूर्णैश्च भुवनाध्वक्रमान्वितः  
फेलाम्प्रक्षाल्य गव्यैश्च स्थाप्यचित्रे तु मण्डले ॥ २५ ॥


देशिकस्समलङ्कृत्य वस्त्रैः पञ्चाङ्गभूषणैः ।।  
सकली कृतदेहस्तु गन्धपुष्पैर्विभूषितैः ॥ २६ ॥


प्राङ्मुखः प्रस्थितो भूत्वा विन्यसेदक्षराणि तु  
मद्ध्यकोष्ठे न्यसेत्कूटं बिन्दुनादसमन्वितम् ॥ २७ ॥


तत्पूर्वाद्यष्टकोष्ठेषु यादिहान्तानि विन्यसेत्  
अकारादिविकाराणि प्राक्कोष्ठादिषु विन्यसेत् ॥ २८ ॥


माणिक्कं विन्यसेत्कूटे न्यसेद्वज्रं यकारके  
वैडूर्यं तु रकारे तु नीलञ्चैव लकारके ॥ २९ ॥


मौक्तिकन्तु वकारे तु शकारे पुष्यरागकम्

षकारे वै मरतकं गोमेधन्तु सकारके ॥ ३० ॥


हकारेस्फटिकन्न्यस्य मूलमन्त्रमनुस्मरन्  
गजं कृत्वा सुवर्णेन अकारे विन्यसेत्ततः ॥ ३१ ॥


राजतेन कपालन्तु कृत्वा कारे त विन्यसेत् ।  
कूर्मं ताम्रेण कृत्वा तु इकारे चैव विन्यसेत् ॥ ३२ ॥


खट्वाङ्गमारकूटेन कृत्वीकारे तु विन्यसेत्  
भ्रामकेन पिनाकन्तु उकारे विन्यसेत्ततः ॥ ३३ ॥


त्रिशूलं रजतेनैव औकारे विन्यसेद्बुधः  
कांस्येन हरिणञ्चैव ऋकारेण तु विन्यसेत् ॥ ३४ ॥


परशुं ताम्रकेणैव ऋकारे विन्यसेत्ततः  
धीपाधारन्तु ताम्रेण लृकारे चैव विन्यसेत् ॥ ३५ ॥


कयसागौलिकं कृत्वा लृृकारे चैव विन्यसेत्  
कर्कटकन्तु ताम्रेण कृत्वैकारे तु विन्यसेत् ॥ ३६ ॥


ऐकारे तु न्यसेल्लक्ष्मीं कृत्वा सौवर्णकेन तु  
ओकारे तु न्यसेत्पूर्णकुम्भं ताम्रमयेन तु ॥ ३७ ॥


औकारे स्वस्तिकं कृत्वा राजतेन तु विन्यसेत्  
अङ्कारे तु न्यसेच्छङ्खं कृत्वा सौवर्णकेन तु ॥ ३८ ॥


अःकारे तु न्यसेत्खट्वां कृत्वा वै राजतेन तु  
यकारे गैरिकन्न्यस्य रकारे श्यामकन्न्यसेत् ॥ ३९ ॥


मनश्शिलां लकारे तु वकारे गन्धकन्न्यसेत्  
शकारे त्वञ्जनं न्यस्य सौराष्ट्रन्तु षकारके ॥ ४० ॥


सकारे हरितालन्तु गोरोचनां हकारके  
हृदयं मन्त्रमुच्चार्या विन्यसेद्देशिकोत्तमः ॥ ४१ ॥


यकारे विन्यसेच्छालीं रकारे तु यवान्न्यसेत्  
कोद्रवन्तु लकारे तु वकारे माषकन्न्यसेत् ॥ ४२ ॥


मुद्गञ्चैव शकारे तु कम्बूबीजं षकारके

सकारे प्रियङ्गुर्विन्न्यस्य हकारे तु कुलुत्थकम् ॥ ४३ ॥


ईशानेन तु मन्त्रेण विन्यसेत्तु क्रमेण तु  
सर्वकोष्ठानि सम्पूर्य हैमेन शालिभिस्तु वा ॥ ४४ ॥


ग्रामादीनां विमानस्य एतत् सामान्यमुच्यते  
किञ्चिदस्तिविशेषोत्र ग्रामादीनाञ्च तं श्रुणु ॥ ४५ ॥


विप्राणाञ्च हितार्थन्तु यज्ञसूत्रं कमण्डलुम्  
स्रुवञ्च प्रणवाकारं सौवर्णं मद्ध्यमे न्यसेत् ॥ ४६ ॥


रथं हयं गजञ्चैव शार्दूलञ्चापमेव च  
क्षुरिकां हेमरूपाञ्च पत्तने राजधानिके ॥ ४७ ॥


तुलाञ्च मानसात्रञ्च महिषं गोघृतन्तथा  
सौवर्णान् मध्यकोष्ठेषु विन्यसेन्नगरेऽपि च ॥ ४८ ॥


हलं फालं युगञ्चैव युग्ममत्स्यन्तु शालिकम्  
सौवर्णं मद्ध्यकोष्ठेषु विन्यसेत्कटकादिषु ॥ ४९ ॥


ईशानेन तु मन्त्रेण विधानेन विधाय च  
वस्त्रेणैव कुशैश्चेव वेष्ट्यगन्धादिभिर्यजेत् ॥ ५० ॥


फेलामुद्धृत्य हस्ताभ्यां विन्न्यसेत्स्थण्डिलोपरि  
आचार्यो मूर्तिपैस्सार्द्धं होमकर्मसमारभेत् ॥ ५१ ॥


देशिको मूर्तिपाश्चैव होमं कृत्वा विचक्षणः ।  
विधिनाग्निमुखं कृत्वा मूलेन समिधो हुनेत् ॥ ५२ ॥


पलाशो दुम्बराश्वत्थ न्यग्रोधसमिधः क्रमात्  
सर्पिषं हृदयेनैव शिखया तु चरुं हुनेत् ॥ ५३ ॥


लाजङ्कवचमन्त्रेण सिद्धार्त्थं नेत्रमन्त्रतः  
यवञ्चास्त्रेण हुत्वा तु प्रत्येकं शतसङ्ख्यया ॥ ५४ ॥


मूलब्रह्मषडङ्गैश्च क्षुरिकाबीजमुख्यकैः  
सर्विषाहोमयेद्धीमान् प्रत्येकं पञ्चविंशतिः ॥ ५५ ॥


वास्तुदेवं स्वबीजैश्च प्रत्येकं वसुसङ्ख्यया

आज्येन जुहुयाद्धीमान् कुण्डं प्रत्येकमाचरेत् ॥ ५६ ॥


आत्मेन्द्वर्कवियद्वायुतेजो पञ्चस्वबीजकैः  
पृथगष्टाहुतिं हुत्वा व्याहृतिं जुहुयात्ततः ॥ ५७ ॥


स्रुवापूर्णाहुतिं कुर्याच्छिरोमन्त्रेण देशिकः ।  
घृताहुत्यास्तु मन्त्रान्ते सम्पाताहुतिमार्गतः ॥ ५८ ॥


हुत्वाज्यन्तु समानीय फेलायां चोपरिस्रवेत्  
--व्यन्न्यासमथारभ्य गर्भसंस्थापनान्तकम् ॥ ५९ ॥


ऋगादद्ध्ययनं कुर्यात् क्रमेणैव दशासु च  
यावन्मुहूर्तं सम्प्राप्य तावन्मन्त्रजपं कुरु ॥ ६० ॥


ग्रामादीनामजस्थाने यमेवा वारुणेऽपि वा  
द्विहस्तं चैकहस्तं वा तत्रावटन्तु खातयेत् ॥ ६१ ॥


ग्रामादीनां क्रमात् गर्भं स्थापयेदप्रकाशतः  
गर्भस्थानस्य याम्यायां फेलान्दर्भोपरिन्यसेत् ॥ ६२ ॥


पञ्चगव्येन सम्प्रोक्ष्य कवटस्य तु मद्ध्यमे  
आलेपयेत्तु तन्मद्ध्ये सामुद्रकमृदा पुनः ॥ ६३ ॥


शेषाभागोर्ध्वभूमीस्था सप्तद्वीपोर्णवा स्मृताः  
दिग्गजान् भूसुरांश्चैव सङ्कल्प्य क्रमशस्तथा ॥ ६४ ॥


कद्रौ क्षेत्रे ह्रदेनद्यां कुलीरावासके हले  
वृषभस्य तु शृङ्गे तु गजदन्तेषु मृत्स्मृता ॥ ६५ ॥


इन्द्रादीशानपर्यन्तमष्टदिक्षु क्रमान्न्यसेत्  
नागं कूर्मं धरान्देवीं सौवर्णेनैव निक्षिपेत् ॥ ६६ ॥


उत्पलस्य तु कन्दञ्च कन्दन्नीलोत्पलस्य तु  
कुमुदस्य तु कन्दन्तु रक्तपद्मस्य कन्दकम् ॥ ६७ ॥


पूर्वादिक्रमयोगेन मृदाचैव तु विन्यसेत्  
आचार्यं पूजयेत्तत्र वस्त्रहेमाङ्गुलीयकैः ॥ ६८ ॥


कन्यसं दशनिष्कन्तु द्विगुणं मद्ध्यमं भवेत्

त्रिगुणं चोत्तमं प्रोक्तं देशिकस्य तु दक्षिणा ॥ ६९ ॥


गोभूमिदासधान्यानि गृहोपकरणानि च  
दापयित्वा विशेषेण देशिकन्तोषयेत्ततः ॥ ७० ॥


अद्ध्येतृमूर्तिधारांश्च दैवज्ञम्पूजयेत्ततः  
सम्पूज्यस्थपतिं तत्र वस्त्राभरणकैरपि ॥ ७१ ॥


मुहूर्ते समनुप्राप्ते गुरवे सन्निवेदयेत्  
ध्यात्वा सदाशिवं देवं मूलमन्त्रं समुच्चरेत् ॥ ७२ ॥


फेलान्तु प्राङ्मुखो भूत्वा स्थापयेदादिशैवकः  
पांसुना पूरयेत् गर्तं सुस्निग्धं सुदृढं कुरु ॥ ७३ ॥


तस्योर्ध्वे कल्पयेद्धीमान् सभां वै देवमन्दिरम्  
प्रभाते तु विमानस्य गर्भस्थापनमारभेत् ॥ ७४ ॥


आचार्योमूर्तिपैस्सार्द्धं स्नानं कृत्वा यथाविधि  
सकलीकरणं कृत्वा फेलां गन्धादिभिर्यजेत् ॥ ७५ ॥


जयादिरभ्याधानञ्च राष्ट्रभृच्च क्रमाद्धुनेत्  
पूर्णाहुतिञ्च शिरसा स्विष्टामग्नेति होमयेत् ॥ ७६ ॥


शङ्खकाहलभेर्याद्यैर्गीतवेदरवैस्तथा  
स्तोत्रैश्च विविधैश्छत्रस्तुत्यैः पिञ्छैस्समाकुलम् ॥ ७७ ॥


जले सम्प्राप्य पुरतः स्वस्तिसूक्तसमन्वितम्  
सुगन्धपुष्पधूपैश्च दीपैरर्घ्यैस्समन्वितम् ॥ ७८ ॥


फेलामुद्धत्य तद्धामप्रादक्षिण्य क्रमेण तु  
प्रविश्यालयमार्गस्य दक्षिणे प्राङ्मुखो गुरुः ॥ ७९ ॥


गर्भप्रक्षेपणं कुर्याद्धामद्वारस्य दक्षिणे  
उपानेशूद्रजातीनां जगत्युपरिमद्ध्यमे ॥ ८० ॥


कुमुदोर्ध्वे नृपाणान्तु भित्यूर्ध्वे चाग्रजन्मनाम्  
सर्वेषां भूगतं शस्तं गर्भन्यासन्तु सर्वधा ॥ ८१ ॥


अष्टधा विभजेत् भित्तिं वेदांशं बाह्यतस्त्यजेत्

त्रीणि चाभ्यन्तरे कृत्वा मद्ध्ये कांशे तु निक्षिपेत् ॥ ८२ ॥


आचार्यं मूर्तिपैश्चैव पूर्ववत्सम्प्रपूजयेत्  
आचार्यस्सुप्रसन्नात्मा पूर्ववत्स्थापयेत्क्रमात् ॥ ८३ ॥


एवं यः कुरुते भक्त्या सपुण्यां गतिमाप्नुयात्

इति कारणागमे प्रतिष्ठातन्त्रे गर्भन्यासविधिपटलः षष्ठः
