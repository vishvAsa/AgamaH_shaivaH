+++
title = "०३५ पञ्चगव्यविधिपटलः"

+++
पञ्चगव्यविधिपटलप्रारम्भः  
अथ वक्ष्ये विशेषेण पञ्चगव्यविधिं श्रुणु  
शिवाग्रे भूतले रम्ये गोमयालेपनं कुरु ॥ १ ॥


तन्मद्ध्यतः परिस्तीर्य ताराभैर्द्रोणतण्डुलैः  
प्राक्सूत्रं युगसूत्रं स्यादुदक्सूत्रन्तथैव च ॥ २ ॥


सूत्रात्सूत्रान्तरन्तालन्नवकोष्ठन्तु लेखयेत्  
लाजैर्दर्भैरक्षतैश्च तिलैः पुष्पैः परिस्तरेत् ॥ ३ ॥


दिक्दलञ्च चतुर्वेदं विदिक्दलं कृतादयः  
पुण्याहप्रोक्षणं कृत्वा शोधयेन्नवकोष्ठकम् ॥ ४ ॥


मद्ध्यमे शिवतत्वन्तु पूर्वे तत्वं सदाशिवम्  
विद्यातत्वं दक्षिणतस्सौम्ये पुरुषतत्वकम् ॥ ५ ॥


पश्चिमे कालतत्वन्तु वह्नौ नियतितत्वकम्  
अप्तत्वं राक्षसे देशे मायातत्वन्तथानिले ॥ ६ ॥


ईशे प्रकृतितत्वन्तु कोष्ठपूजाविधीयते  
तन्मद्ध्ये सुप्रतिष्ठञ्च पूर्वपात्रे सुशान्तकम् ॥ ७ ॥


तेजोरूपं दक्षिणतो रत्नोदकन्तथोत्तरे  
अमृतोदं प्रतीच्यान्तु सुवृक्तमीशकोणके ॥ ८ ॥


पूर्वादीशानपर्यन्तं ज्योतिरूपन्तु पात्रकम्    
एवमेव क्रमेणैव पात्रपूजाविधीयते ॥ ९ ॥


आप्यायस्वेतिमन्त्रेण मद्ध्ये क्षीरन्तु विन्यसेत्  
दधिक्राविण्णेतिमन्त्रेण तत्पूर्वे विन्यसेद्दधि ॥ १० ॥


शुक्रमसीतिमन्त्रेण दक्षिणे विन्यसेत्घृतम्  
गोमूत्रमुत्तरे देशे गायत्र्या विन्यसेत्क्रमात् ॥ ११ ॥


गन्धद्वारेति मन्त्रेण गोमयं पश्चिमे न्यसेत्  

[[२९८]]  

देवस्यत्वेतिमन्त्रेण कुशोदं शाङ्करे न्यसेत् ॥ १२ ॥


पावके विन्यसेत्पिष्टं कपित्थफलमात्रकम्  
कदलीफलमात्रेण रजनीं राक्षसे न्यसेत् ॥ १३ ॥


----------------------  
न्यसेदामलकं वायौ ----------- ॥ १४ ॥


शिखासिकवचैर्मन्त्रैर्विदिक्षु विन्यसेत्क्रमात्  
ईशानेन तु दुग्धं स्यात् बाणसङ्ख्याभिमन्त्रितम् ॥ १५ ॥


पुरुषेण तु मन्त्रेण दधिवैवसुसङ्ख्यया  
अघोरेण घृतं धातु सख्ययाचाभिमन्त्रयेत् ॥ १६ ॥


वामदेवेन गोमूत्रं वसुसङ्ख्याभिमन्त्रितम्  
सद्येन गोमयं रत्नसङ्ख्यया चाभिमन्त्रयेत् ॥ १७ ॥


पावके पिष्टमेवोक्तं व्याहृत्याचैव षट्जपेत्  
हृदयेनामलकं सप्तवारैश्चैवाभिमन्त्रयेत् ॥ १८ ॥


शिरोमन्त्रेण रजनीं वसुसङ्ख्याभिमन्त्रितम्  
अस्त्रमन्त्रञ्जपेद्धीमान्दोषनिर्हरणार्त्थकम् ॥ १९ ॥


एवं सम्पूज्यविधिवत् धूपदीपं हृदाददेत्  
क्षीरं वै रुद्रदैवत्यं दधि वै सोमदैवतम् ॥ २० ॥


घृतमीश्वरदैवत्यं गोमूत्रं वायुदैवतम्  
गोमयं वह्निदैवत्यं कुशोदं ब्रह्मदैवतम् ॥ २१ ॥


पिष्टं वै विष्णुदैवत्यं रजनी चन्द्रदैवतम्  
श्रियमामलके विद्यादधिदेवाः प्रकीर्तिताः ॥ २२ ॥


उत्तमं त्रिचतुः प्रस्थं मद्ध्यमन्तु तदर्द्धकम्  
कन्यसन्तु चतुः प्रस्थं त्रिविधं परिकीर्तितम् ॥ २३ ॥


प्रस्थमाज्यं समाख्यातं दधिद्विप्रस्थमुच्यते  
त्रिप्रस्थञ्चैव गोक्षीरञ्चतुः प्रस्थन्तु गोमयम् ॥ २४ ॥


षत्प्रस्थञ्चैव गोमूत्रं पलमात्रं कुशोदकम्  

[[२९९]]  

द्विपादं घृतसंयुक्तं दधिप्रस्थमिहोच्यते ॥ २५ ॥


प्रस्थार्द्धं क्षीरसंयुक्तं द्विप्रस्थं गोमयं भवेत्  
त्रिप्रस्थञ्चैव गोमूत्रं पञ्चगव्यन्तु मद्ध्यमम् ॥ २६ ॥


एकपादघृतञ्चैव दधिपादद्वयं भवेत्  
त्रिपादं क्षीरमित्युक्तं चतुष्पादन्तु गोमयम् ॥ २७ ॥


षत्पादञ्चैव गोमूत्रं पलमात्रं कुशोदकम्  
एवमेव क्रमेणैव त्रिविधं पञ्चगव्यकम् ॥ २८ ॥


उत्तमं स्वर्णपात्रं स्यात् मद्ध्यमं कांस्यपात्रकम्  
अधमं मृण्मयञ्चैव पात्रमेवमुदाहृतम् ॥ २९ ॥


कालं भिन्नञ्च सुषिरं कृष्णं छेदन्तु वर्जयेत्  
धर्माङ्गुलोन्नतञ्चैव मात्राङ्गुलन्तु कल्पयेत् ॥ ३० ॥


त्रिंशत्देवाङ्गुलञ्चैव नाहं स्यात्परिमाणकम्  
कण्ठं त्रियङ्गुलोपेतमोष्ठमेकाङ्गुलं भवेत् ॥ ३१ ॥


उत्तमं पात्रमित्युक्तम्मद्ध्यमन्तु प्रजापते  
पञ्चाङ्गुलोन्नतञ्चैव नाहं सप्तदशाङ्गुलम् ॥ ३२ ॥


दलन्तु द्व्यङ्गुलं प्रोक्तमोष्ठमेकाङ्गुलं भवेत्  
मद्ध्यमं पात्रमित्युक्तं कन्यसं पात्रमुच्यते ॥ ३३ ॥


देवाङ्गुलन्तथैवोच्चन्नाहं प्रोक्तन्नवाङ्गुलम्  
कण्ठं त्रियङ्गुलोपेतं युगाङ्गुलसुविस्तरम् ॥ ३४ ॥


एवमेव क्रमेणैव त्रिविधं पात्रमुच्यते  
गोमयं कृष्णवर्णायान्नीलायां गोजलं स्मृतम् ॥ ३५ ॥


कपिलायां घृतं विद्धि शुक्लायां दधिचेष्यते  
पयश्च रक्तवर्णायां गवां वर्णं प्रकीर्त्तितम् ॥ ३६ ॥


अलाभे कपिलायास्तु सर्वं सङ्गाहयेद्बुधः  
गोमूत्रं श्रीप्रदं विद्धि गोमयं रोगनाशनम् ॥ ३७ ॥


पयश्शत्रुविनाशं स्यात् दधिपुत्रविवर्द्धनम्  

[[३००]]  

घृतम्मोक्षप्रदञ्चैव पञ्चगव्यफलं क्रमात् ॥ ३८ ॥


पङ्कारं पापनाशं स्यात् चकारमात्मशुद्धिदम्  
गकारं जन्मनाशं स्यात् व्यकारम्मोक्षहेतुकम् ॥ ३९ ॥


पञ्चगव्यस्य शब्दस्य प्रोक्तन्निर्वचनाक्षरम्  
नित्ये नैमित्तिके काम्ये दृष्टदोषे महाभये ॥ ४० ॥


ज्वररोगादिपीडायां परराष्टभयेऽपिवा  
दुर्न्निमित्ते दिशान्दाहे महामारिप्रकोपने ॥ ४१ ॥


क्षामक्षोभसमुत्पन्ने महावातप्रभेदने  
भूमिकम्पेऽप्यनावृष्टौ सङ्क्रान्तिग्रहणादिके ॥ ४२ ॥


अन्यत्पुण्यदिने वापि संस्थाप्यपञ्चगव्यकम्    
अभिषेकं प्रकुवीतशास्त्रदृष्टेन कर्मणा ॥ ४३ ॥


समानशिखयायुक्ताः कुशाश्चाष्टादशस्मृताः  
वेण्या वेष्टिकया वापि तालमात्रन्तु दैर्घ्यकम् ॥ ४४ ॥


प्रोक्षणी कूर्चमुद्दिष्टं शान्तिकर्मसुसर्वदा  
प्रातः कालेऽभिषेकन्तु ब्रह्मवर्गस्य वर्द्धनम् ॥ ४५ ॥


मद्ध्याह्ने त्वभिषेकन्तु नृपवर्गस्य वर्द्धनम्  
सायङ्कालेऽभिषेकन्तु वैश्यवर्गविवर्द्धनम् ॥ ४६ ॥


सार्द्धयामेऽभिषेकन्तु शूद्रवर्गविवर्द्धनम्  
उषःकाले विशेषेण सर्वसिद्धिकरं भवेत् ॥ ४७ ॥


मातृहा पितृहा चैव गोघ्नश्चैव कृतघ्नकः  
भ्रूणहा च गुरुद्रोही पातको गुरुतल्पगः ॥ ४८ ॥


मुच्यते तत्क्षणेनैव पञ्चगव्याभिषेचनात्  
पञ्चगव्यविहीनञ्च पूजनं क्रियते यदि ॥ ४९ ॥


न देवतायास्सान्निद्ध्यमित्थन्तत्र प्रजापते  
एवं क्रमेण विधिवत्पञ्चगव्यपुरस्सरम् ॥ ५० ॥


अभिषेकः प्रकर्त्तव्यं यथाविभवविस्तरम्  

[[३०१]]  

इहैव धनवान्श्रीमान् सोन्ते रुद्रपदं लभेत् ॥ ५१ ॥


इति पञ्चगव्यविधिपटलपञ्चत्रिंशत्तमः  
