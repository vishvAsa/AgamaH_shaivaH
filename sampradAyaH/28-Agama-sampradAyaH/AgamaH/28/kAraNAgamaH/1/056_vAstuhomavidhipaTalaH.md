+++
title = "०५६ वास्तुहोमविधिपटलः"

+++
वास्तुहोमविधिपटलप्रारम्भः  
अथ वक्ष्ये विशेषेन वास्तुहोमविधिक्रमम्  
बालस्थाने सभास्थाने सत्रे वै यागमण्टपे ॥ १ ॥


आद्योपलेष्टिकाधाने लिङ्गसंस्थापने तथा  
प्रोक्षणे गर्भविन्न्यासे सकलस्थापनेऽपि च ॥ २ ॥


मण्टपस्थापने चैव नृत्तरङ्गे विशेषतः  
देवतावाहने चान्न्य स्थापने च समारभेत् ॥ ३ ॥


वास्तुहोमं प्रकर्त्तव्यं सर्वसंहारसंयुतम्  
दीक्षाभिषेकसम्पन्न सादिशैवो दृढव्रतः ॥ ४ ॥


सर्वलक्षणसंयुक्तस्सर्वतन्त्रविशारदः  
मन्त्रतन्त्रकियामुद्रा भवनाभावगर्भितः ॥ ५ ॥


पञ्चाङ्गभूषणोपेतस्सर्वलक्षणलक्षितः  
शुधात्मावास्तुविधिना वास्तुहोमन्तु कारयेत् ॥ ६ ॥


वास्तुं सम्पूजयेत्पूर्वम् एकाशीति पदेषु च  
जलावर्त्तन्न्यसेदैन्द्रे शालिमद्ध्ये विशेषतः ॥ ७ ॥


सम्पूर्यगन्धतोयेन हेमन्तत्रैव निक्षिपेत्  

[[३६०]]  

दूर्वापलाशकाशौ च तन्मद्ध्ये तु न्यसेत्ततः ॥ ८ ॥


वस्त्रेणैव तु संवेष्ट्य कूर्चन्तत्रैव निक्षिपेत्  
ब्राह्मणान्पूजयेत्तत्र गन्धपुष्पादिभिः क्रमात् ॥ ९ ॥


स्थण्डिलं वालुकैः कुर्यादनार्द्रैः श्लक्ष्णवत्तरैः  
पूर्वोदितेन मार्गेण पदे वै समरीयके ॥ १० ॥


त्रितालमात्रविस्तारमुत्सेधञ्चतुरङ्गुलम्  
षडङ्गुलप्रमाणेन सव्ये तुर्याश्रकं कुरु ॥ ११ ॥


ब्रह्मस्थानन्तदित्युक्तं स्थण्डिलस्योत्तरे ततः  
षडङ्गुलप्रमाणेन वृत्तं कुर्यात्क्रमेण तु ॥ १२ ॥


प्रणीतास्थानमित्युक्तन्तन्मद्ध्ये नलिनं लिखेत्  
चतुरश्रं चतुर्वृत्तं योन्न्याद्यङुलस्थण्डिले ॥ १३ ॥


रेखात्रयन्तु पूर्वाग्रे मद्ध्ये याम्ये तथोत्तरे  
रेखात्रयन्तु सौम्याग्रे मद्ध्ये पश्चिमपूर्वयोः ॥ १४ ॥


रुद्रो वै वस्वतस्सोमः प्रागग्राणान्तु देवताः  
उत्तराग्राश्च रेखाश्च वारुणानलभास्कराः ॥ १५ ॥


सद्येनैव तु संलिख्य प्रोक्षयेद्धृदयेन तु  
सूर्यकान्तोद्भवं श्रेष्ठम् अरण्युद्भवमद्ध्यमम् ॥ १६ ॥


श्रोत्रियागारजं हीनमानयेत्पावकन्ततः  
अग्न्याधानादिकं सर्वमग्निकार्योक्तमार्गतः ॥ १७ ॥


होमं कुर्याद्विशेषेण वास्तुदेवस्वनामभिः  
ईशश्चैव तु पर्जन्न्यो जयन्तश्च महेन्द्रकः ॥ १८ ॥


आदित्यस्सत्यकभ्रंशावन्तरिक्षस्तथैव च  
अग्निः पूषा च वितथो ग्रहक्षतयमस्तथा ॥ १९ ॥


रुद्रो रुद्रजयश्चैव समरीयस्तथैव च  
विवस्वांश्चैवमित्रश्च उर्वी धरजयस्तथा ॥ २० ॥


गन्धर्वो भृङ्गराजश्च मृगश्च निर्ऋतिस्तथा  

[[३६१]]  

दौवारिकश्च सुग्रीवः पुष्पदन्तस्तथैव च ॥ २१ ॥


वरुणो सुरशोषश्च पापयक्ष्मस्तथैव च  
रोगो नागस्तथा मुख्यो भल्लाटस्सोम एव च ॥ २२ ॥


रुगोदित्यदितिश्चैव आपश्चैवापवत्सकः  
सवितासावित्रकश्चैव सेन्द्रस्त्विन्द्रजयस्तथा ॥ २३ ॥


चरकी च विदारी च पूतनापापराक्षसी  
वास्तुदेवान्न्यथाख्याता स्वस्वनामैशमन्त्रकैः ॥ २४ ॥


प्रणवाद्यैश्चतुर्त्थ्यन्तैस्वनामपदमद्ध्यगैः  
स्वाहान्तैश्चैव मन्त्रैश्च होमयेत्तु विशेषतः ॥ २५ ॥


पलाशसमिधाहुत्वा चत्वारिंशन्नवाधिकम्  
तत्सङ्ख्ययाघृतं हुत्वा चरुन्तत्सङ्ख्यया तथा ॥ २६ ॥


तिलतण्डुलमिश्रेण हुत्वा पूर्वोक्तसङ्ख्यया  
वास्त्वभ्यन्तरबाह्यस्थ देवानां स्वस्वनामभिः ॥ २७ ॥


समिदादिक्रमेणैव प्रत्येकञ्जुहुयात्ततः  
द्रव्यान्ते व्याहृतिं हुत्वा मूलेनाज्यन्तु होमयेत् ॥ २८ ॥


पञ्चब्रह्मषडङ्गैश्च प्रत्येकन्तु शताहुतिम्  
जयादिरभ्याधानञ्च राष्ट्रभृच्चक्रमाद्धुनेत् ॥ २९ ॥


स्विष्टमग्नेतिमन्त्रेण हुनेत्पूर्णाहुतिं पुनः  
पलाशोदुम्बराश्वत्थ पत्रशुष्कान् सदर्भकैः ॥ ३० ॥


बद्ध्वाज्येन सदासिक्त्वा तिलसिद्धार्त्थदर्भयुक्  
सम्प्रोक्ष्य हृदयेनैव सम्प्रज्वाल्य तदग्निना ॥ ३१ ॥


प्राकाराभ्यन्तरं सर्वं भवनं यागमण्टपम्  
पर्यग्निकरणं कृत्वा वर्द्धन्न्यास्रावतोययुक् ॥ ३२ ॥


उल्कान्त्यक्त्वा तु तद्बाह्ये स्नानं कुर्याद्विधानतः  
जलभाण्डस्थतोयेन सर्वत्र प्रोक्षयेद्धृदा ॥ ३३ ॥


वास्तुहोमं समाख्यातं सर्वदोषनिकृन्तनम्  

[[३६२]]  

होतारं पूजयेत्तत्र क्रियां प्रतिक्रियां प्रति ॥ ३४ ॥


पर्यङ्कं पादुकाद्यैश्च यथा शास्त्रविधानतः  
धनधान्य सुखैः पट्टैरन्यैराभरणादिभिः ॥ ३५ ॥


इति वास्तुहोमविधिपटलष्षट्पञ्चाशत्तमः  
