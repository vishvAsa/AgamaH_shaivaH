+++
title = "०१७ पञ्चामृतक्षीराभिषेकविधिपटलः"

+++
पञ्चामृतक्षीराभिषेकविधिपटलप्रारम्भः  
इक्षुसारञ्च रूपं स्यात् मधुनाविजयन्तथा  
घृतानां पुण्यमेवन्तु पयसायुर्विवर्द्धनम् ॥ १ ॥


आरोग्यं दधिसंयुक्तं पञ्चामृतफलन्तथा  
यावन्निश्चिन्त्यममृतं तत्समन्तु प्रकल्पयेत् ॥ २ ॥


पञ्चप्रस्थाधमं प्रोक्तं द्विगुणं मद्ध्यमं भवेत्  
त्रिगुणम् उत्तमं प्रोक्तं पञ्चामृतन्तु कल्पयेत् ॥ ३ ॥



इक्षुर्मधुघृतञ्चैव पयोदधिक्रमेण तु  
प्रस्थं प्रस्थं प्रमाणं स्यात् पञ्चामृतमिति स्मृतम् ॥ ४ ॥


इक्षुसारञ्च मद्ध्ये तु मधूनां पूर्वमेव च  
घृतं वै दक्षिणे स्थाप्य पश्चिमे तु पयस्तथा ॥ ५ ॥


दध्युत्तरे च कृत्वा वै पञ्चामृतन्तु कल्पयेत्  
सद्यादीशानमन्त्रं स्यात् मद्ध्यादीनि कृतस्य तु ॥ ६ ॥


गन्धपुष्पं तथाकूर्चं धूपदीपं तथा भवेत्  
मूलमन्त्रेण सहजं शिवमन्त्रं तथोच्चरेत् ॥ ७ ॥


पञ्चगव्यान्तके पूज्य पञ्चामृतस्य कल्पयेत्  
सर्वव्याधिविनिर्मुक्तं सर्वपापक्षयं भवेत् ॥ ८ ॥


अष्टोत्तरशतप्रस्थैः पूजयेत्क्षीरमेव च  
द्विगुणं मद्ध्यमं प्रोक्तम् उत्तमं त्रिगुणं भवेत् ॥ ९ ॥


घृताभिषेकसंयुक्तं सर्वशान्तिकरं शुभम्  
क्षीराभिषेकसंयक्तं जिह्वासहस्रं भोजयेत ॥ १० ॥


फलाभिषेकसंयुक्तं सत्फलं पापनाशनम्  
द्वादशानान्तु भारं स्यात् उत्तमं परिकीर्तितम् ॥ ११ ॥


तदर्द्धं मद्ध्यमं प्रोक्तं तदर्द्धमधमं तथा  
यथेष्टं काम्यमित्युक्तं कुर्यात्क्षीराभिषेचनम् ॥ १२ ॥


अनावृष्टौ ज्वरोग्रस्य सर्वव्याधिनिवारणम्  
अर्कवारादिसंयुक्तं सोमवारादिसंयुतम् ॥ १३ ॥


जन्मनक्षत्रकर्तव्यं पूजयेत्परमेश्वरम्  
मासं वाप्यर्द्धमासं वा सप्तवारमथापि वा ॥ १४ ॥


पञ्चाहं वा त्रिरात्रं वा एकाहं सम्प्रपूजयेत् ॥ १५ ॥



इति पूर्वकारणे प्रतिष्ठातन्त्रे पञ्चामृतक्षीराभिषेकविधिपटलस्सप्तदशः


