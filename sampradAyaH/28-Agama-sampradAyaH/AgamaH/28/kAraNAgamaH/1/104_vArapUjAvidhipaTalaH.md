+++
title = "१०४ वारपूजाविधिपटलः"

+++
वारपूजाविधिपटलप्रारम्भः  
अथ वक्ष्ये विशेषेण वारपूजा विधिक्रमम्  
सौरवारे समारभ्य मन्दवारान्तमाचरेत् ॥ १ ॥



[[५९९]]  

प्रातस्सन्ध्यार्चनान्ते तु कर्तव्यं वारपूजनम्  
गव्यैः पञ्चामृतैस्नाप्य पञ्चविंशत् घटोदकैः ॥ २ ॥


स्नापयित्वा विशेषेण गन्धपुष्पादिनार्चयेत्  
वस्त्राभरणमालाद्यैरलङ्कृत्य विशेषतः ॥ ३ ॥


अब्जञ्चैव तु पुन्नागरक्तब्जञ्चैव पाटली  
चम्पकञ्जातिपुष्पञ्च नीलोत्पलं यथा क्रमम् ॥ ४ ॥


सौरादिशनिवारान्तमर्चयित्वा विशेषतः  
पूर्वाश्च बिल्वपत्राणि धातकी तुलसी तथा ॥ ५ ॥


दान्तञ्च डाडिमी पत्रं विष्णुक्रान्तिन्तथैव च  
एते सौरादिनाभ्यर्च्य रक्तचन्दनमेव च ॥ ६ ॥


श्वेतचन्दनकर्पूरकुङ्कुमञ्चागरुन्तथा  
कृष्णागरुञ्च कस्तूरी हिमतोयैश्च मर्दिता ॥ ७ ॥


सौरवारादिसंलिप्य नैवेद्यं पायासादिभिः  
पायासान्नञ्च दद्ध्यन्नं मुद्गान्नञ्च हरिद्रकम् ॥ ८ ॥


गुलान्नमपि शुद्धान्नं तिलान्नञ्च यथा क्रमम्  
दुकूलं पीतकौशेयं रक्तवस्त्रं च शाबलम् ॥ ९ ॥


जीमूताभं हरिद्वर्णं कुङ्कुमांशुकमेव च  
रव्यादिशनिवारान्तं सप्तधा वस्त्रमीरितम् ॥ १० ॥


प्रवालं स्फटिकं वज्रं पद्मरागं च मौक्तिकम्  
गोमेदकं पुष्यरागं सप्तवारेषु दापयेत् ॥ ११ ॥


मुरवं झलरीढक्का पणवं घटश्रृङ्गकम्  
तूर्यवाद्यं च सप्तैते सप्तवारेषु वाद्यकम् ॥ १२ ॥


श्रीरङ्गमर्कवारे तु झर्झरीमिन्दुवासरे  
वर्णभिन्नं कुजे चैव बुधे च गोकुलप्रियः ॥ १३ ॥


बृहस्पतावेवतालं घृगौ च तापशेखरम्  
दद्धट्टं मन्दवारे च सप्तवारेषु ताडयेत् ॥ १४ ॥



[[६००]]  

कामघ्नं च हरिध्वं सङ्कालघ्नं दक्षयागभित्  
त्रिपुरघ्नं गजघ्नं च चण्डेशानुग्रहन्तथा ॥ १५ ॥


सप्तधाकारयेद्वाद्य सप्तवारे प्रजापते  
घृतं बिल्वं च निर्यासं चन्दनं गुग्गुलं लघु ॥ १६ ॥


कर्पूरं सप्तधा प्रोक्तं मद्ध्वाज्याभ्यां विमर्दितम्  
भान्धादिमन्दवारान्तं दापयेद्धूपमुत्तमम् ॥ १७ ॥


सर्वोपचारं कर्तव्यं ताम्बूलं च निवेदयेत्  
धूपदीपसमायुक्तन्दर्पणाद्यैर्विशेषतः ॥ १८ ॥


एवं सम्पूज्य विधिवत् चण्डपूजां समाचरेत्  
एकाहे वाथ कर्त्तव्यं सौम्यवारे तु पूजयेत् ॥ १९ ॥


पूर्वयामान्तमारभ्य उदयान्तं समाचरेत्  
आयुः कीर्तिं च विद्यां च श्रीकरं विजयन्तथा ॥ २० ॥


पुत्रलाभं च सौभाग्यम् एते वारफलास्मृताः ॥ २१ ॥


इति वारपूजाविधिपटलश्चतुरुत्तरशततमः  
