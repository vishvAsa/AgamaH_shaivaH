+++
title = "१३२ ग्रहणपूजाविधिपटलः"

+++
ग्रहणपूजाविधिपटलप्रारम्भः  
अथ वक्ष्ये विशेषेण ग्रहणस्यार्च्चनं श्रुणु  
पुष्यमासादिमार्गान्तं ग्रहणं चन्द्रसूर्ययोः ॥ १ ॥


ज्येष्ठान्तं पुष्यमासादि ग्रहणस्य फलप्रदम्  
उत्तराषाढमासादिमार्गान्तं ग्रहणस्य च ॥ २ ॥


सर्व एव फलञ्चैव राजराष्ट्रस्य दोषकृत्  
प्राणपीडाञ्च कुरुते जन्मनक्षत्रके सति ॥ ३ ॥


तस्मात्सर्वप्रयत्नेन शिवपूजां समाचरेत्  
सर्वोच्छिष्टं समारभ्य सूर्यग्रहणकं पुरा ॥ ४ ॥


सर्वोच्छिष्टान्तकं कृत्वा सोमग्रहणमारभेत्  
स्नानदानजपं होमं यजनञ्चैव कथ्यते ॥ ५ ॥


ग्रहणस्यैव तत्काले पाकन्नैवाशनञ्च च  
तत्काले चौषधं ग्राह्यं सफलं बलवर्द्धनम् ॥ ६ ॥


मन्त्रविद्याजपो ग्राह्यः काम्यार्त्थञ्च फलप्रदम्  
वृषस्य तु फलं नीहं मुसलाहतवृक्षवत् ॥ ७ ॥


वृक्षं बहुफलं सिद्धं सर्ववृक्षेषु योजयेत्  
स्त्रीणां वाचाश्विनीनाञ्च संयोगं ग्रहणस्य तु ॥ ८ ॥



[[६६४]]  

पुत्रवक्रसमुत्थञ्च सर्वमुद्भवमुच्यते  
अयने विषुवे चैव ग्रहणे चन्द्रसूर्ययोः ॥ ९ ॥


सङ्क्रान्तौ बाह्यमावास्यां षडशीति मुखेऽपि च  
सिनीवाल्याङ्कुहौ चैव कन्दके कालकण्ठके ॥ १० ॥


एवमादिषु कालेषु शिवं सम्पूजयेत्ततः  
पुण्याहं प्रोक्षणं कृत्वा गव्यैः पञ्चामृतैरपि ॥ ११ ॥


अष्टोत्तरशतैर्वापि एकाशीतिरथापि वा  
पञ्चाशत्पञ्चविंशद्भिष्षोडशैर्न्नवभिस्तु वा ॥ १२ ॥


स्नापयेत्परमेशानं शान्तिहोमपुरस्सरम्  
घृतस्नानं पयस्नानं क्षौद्रस्नानमथापि वा ॥ १३ ॥


एतैर्द्धाराभिषेकं वा जलधारान्तथैव च  
नमकञ्चमकञ्चैव रुद्रसूक्तन्तथैव च ॥ १४ ॥


एकादशं तद्विगुणं त्रिगुणं वा पृथक्पृथक्  
जपेयुर्ब्राह्मणाश्चैव युग्मसङ्ख्यान्क्रमेण तु ॥ १५ ॥


आचार्येण जपित्वा तु मूलमन्त्रञ्च संहिताम्  
एवं सम्पूज्य विधिवन्नैवेद्यं व्यञ्जनैस्सह ॥ १६ ॥


पायसान्नं गुलान्नञ्च दत्वा पूपसमन्वितम्  
पानीयाचमनन्दत्वा ताम्बूलञ्च निवेदयेत् ॥ १७ ॥


धूपदीपसमायुक्तमारात्रिकसमन्वितम्  
नृत्तगीतसमायुक्तं दर्पणछत्रचामरैः ॥ १८ ॥


वेदादीन् ज्ञापयेत्तत्र चण्डपूजान्तमाचरेत्  
नित्यं नैमित्तिकञ्चैव तन्त्रेणैव समाचरेत् ॥ १९ ॥


सर्वपापहरञ्चैव सर्वशान्तिकरं शुभम्  
आचार्यं पूजयेत्तत्र दक्षिणां सम्प्रदाव च ॥ २० ॥


नैवेद्यपूतं सर्वाणि आचार्याय प्रदापयेत्  
अपूपाष्टं समिद्युक्तं ताम्बूलञ्च निवेदयेत् ॥ २१ ॥



[[६६५]]  

फलादिभक्ष्यद्रव्यैश्च दशांशन्दापयेत्ततः  
इत्थं नैमित्तिके नित्ये काम्ये चैव प्रदापयेत् ॥ २२ ॥


इति ग्रहणपूजाविधिपटलः द्वात्रिंशदुत्तरशततमः  
