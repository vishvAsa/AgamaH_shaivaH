+++
title = "०६१ बलिपीठप्रतिष्ठाविधिपटलः"

+++
बलिपीठप्रतिष्ठाविधिपटलप्रारम्भः  
बलिपीठप्रतिष्ठां तु प्रवक्ष्यामि प्रजापते  
पूर्वे वा पश्चिमे वापि पूर्ववन्मण्टपं कुरु ॥ १ ॥


तन्मद्ध्ये वेदिकां कुर्यात् हस्तद्वयप्रमाणतः  
तालमात्रसमुत्सेधां दर्पणोदरसन्निभाम् ॥ २ ॥


कुण्डानि परितः कुर्यात् चतुर्दिक्षु युगाश्रकम्  
पीठञ्च मण्टपञ्चैव पुण्याहं वाचयेत्ततः ॥ ३ ॥


स्थण्डिलं कारयेद्वेद्यामष्टद्रोणैश्च शालिभिः  
तस्योर्ध्वे नलिनं लिख्य साष्टपत्रं सकर्णिकम् ॥ ४ ॥


लाजपुष्पतिलैर्दर्भैर्विकिरैस्समलङ्कृतम्  
रसकुम्भान्समादाय द्रोणतोयप्रपूरितान् ॥ ५ ॥


ससूत्रान्सापिधानांश्च सकूर्चान्वस्त्रवेष्टितान्  
गन्धाम्बपूरितांस्तत्र वेद्यूर्ध्वे स्थापयेद्बुधः ॥ ६ ॥


पूर्वादिषु चतुर्दिक्षु मद्ध्ये वैशानगोचरे  
अविघ्नं मद्ध्यकुम्भे तु आमोदं पूर्वकुम्भकम् ॥ ७ ॥


प्रमोदं याम्यकुम्भे तु प्रमुखं वरुणेऽपि च  
दुर्मुखं सोमकुम्भे तु विघ्नकर्तारमीशके ॥ ८ ॥


स्वनामाद्यक्षरेणैव बिन्दुनादसमन्वितम्  
कुम्भमद्ध्ये न्यसेद्धीमान् तत्तद्रूपन्तु भावयेत् ॥ ९ ॥


आमोदं श्यामवर्णन्तु प्रमोदं कृष्णवर्णकम्  
प्रमुखस्फटिका भासो दुर्मुखः कुङ्कुमप्रभः ॥ १० ॥


अविघ्नो विद्रुमाभासो विघ्नकर्तञ्जनप्रभाः  
द्विभुजाश्च द्विनेत्राश्च टङ्कपाशधरास्तथा ॥ ११ ॥


उग्रदृष्टिसमायुक्ता भीमरूपामहाबलाः  

[[४१०]]  

सर्वाभरणसंयुक्ता नागयज्ञोपवीतकाः ॥ १२ ॥


प्रासादाभिमुखास्सर्वे तीक्ष्णदंष्ट्रोद्धटाननाः  
सम्पूज्य गन्धपुष्पाद्यैर्नैवेद्यान्तं हृदाबुधः ॥ १३ ॥


अग्न्याधानादिकं सर्वमग्निकार्योक्तमाचरेत्  
समिदाज्य चरून्लाजान्सर्षपञ्च तिलं तथा ॥ १४ ॥


अविघ्नाङ्गैश्च मन्त्रैश्च क्रमेणैव तु होमयेत्  
शतमर्द्धं तदर्द्धं वा प्रत्येकञ्जुहुयात्क्रमात् ॥ १५ ॥


द्रव्यान्ते व्याहृतिं हुत्वा तेषां मूलैः पृथक्पृथक्  
आज्येन जुहुयाद्धीमानष्टोत्तरशतं क्रमात् ॥ १६ ॥


एवं जागरणं रात्रौ प्रभातेस्थापनं कुरु  
जयादिरभ्याधानञ्च क्रमाद्राष्ट्रभृतं हुनेत् ॥ १ ॥



॥ ७ ॥


पूर्णाहुतिञ्च शिरसा स्विष्टान्तं होममाचरेत्  
आचार्यं पूजयेत्तत्र वस्त्रहेमाङ्गुलीयकैः ॥ १८ ॥


निष्कत्रयन्ददेत्पश्चान्मूर्तिपान्सम्प्रपूजयेत्  
सुमुहूर्त्ते शुभे लग्ने स्थापयेद्देशिकोत्तमः ॥ १९ ॥


अविघ्नं कर्णिकामद्ध्ये आमोदं पूर्वदिग्दले  
दले याम्ये प्रमोदं तु प्रमुखं पश्चिमे दले ॥ २० ॥


दुर्मुखं तु दले सौम्ये विघ्नकर्त्तारमीशके  
कुम्भेभ्यो बीजमादाय तत्तत्स्थानेषु विन्यसेत् ॥ २१ ॥


तज्जलैरभिषेकं तु कारयेद्देशिकोत्तमः  
पूजयेत् गन्धपुष्पाद्यैर्नैवेद्यां तं हृदा बुधः ॥ २२ ॥


एवं यः कुरुते मत्तर्यस्सपुण्यां गतिमाप्नुयात् ॥ २३ ॥


इति बलिपीठप्रतिष्ठाविधिपटल एकषष्टितमः  
