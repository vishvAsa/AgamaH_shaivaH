+++
title = "०३८ एकोनपञ्चाशत्स्नपनविधिपटलः"

+++
एकोनपञ्चाशत्स्नपनविधिपटलप्रारम्भः  
वक्ष्ये ह्येकोनपञ्चाशत्स्नपनस्य विधिक्रमम्  
मन्दिरस्याग्रतः कुर्यान्मण्टपञ्चतुरश्रकम् ॥ १ ॥


नवहस्तञ्चाष्टहस्तं सप्तहस्तमथापि वा  
चतुर्द्वारसमायुक्तञ्चतुस्तोरणभूषितम् ॥ २ ॥



[[३०८]]  

वितानदर्भमालाभ्याम्मुक्तादामविभूषितम्  
अष्टमं गलसंयुक्तम्मङ्गलाङ्कुरशोभितम् ॥ ३ ॥


गोमयालेपनं कृत्वा निम्नोन्नतविवर्जितम्  
सद्येन प्रोक्ष्य तन्मद्ध्ये सूत्रपातन्तु कारयेत् ॥ ४ ॥


प्रागग्रन्दशसूत्रं स्यादुदगग्रन्तथैव च  
मद्ध्ये नवपदं ग्राह्य लेपयेत्परितः पदम् ॥ ५ ॥


द्वाराष्टकसमायुक्तन्तालमात्रपदं भवेत्  
स्थण्डिलं शालिभिः कुर्यात्तन्मद्ध्येऽब्जं समालिखेत् ॥ ६ ॥


लाजपुष्पतिलैर्दर्भैर्विकिरेत्तु विशेषतः    
कलशान्लक्षणोपेतान् चतुःप्रस्थेन पूरितान् ॥ ७ ॥


सूत्रेण वेष्टयेत्सर्वान् गवाक्षसदृशान्तरान्    
कलशान् क्षालयेत्पश्चात् अस्त्रमन्त्रेण सुव्रता ॥ ८ ॥


पुण्याहं वाचयेद्धीमान्स्थापनन्तु समारभेत्  
मद्ध्यमे शिवकुम्भन्तु गन्धतोयेन पूरितम् ॥ ९ ॥


पञ्चरत्नसमायुक्तं सकूर्चं सापिधानकम्  
वस्त्रयुग्मेन संवेष्ट्य पूजयेत्तु सदाशिवम् ॥ १० ॥


वर्द्धनीञ्चोत्तरे स्थाप्य स्थण्डिलोपरिविन्यसेत्  
सकूर्चां सपिधानाञ्च वस्त्रहेमाम्बुपूरिताम् ॥ ११ ॥


मनोन्मनीं यजेत्तत्र गन्धपुष्पादिभिः क्रमात्  
स्थापयेत्कलशान्पश्चात्द्रव्येण समपूरयेत् ॥ १२ ॥


पाद्यमाचमनञ्चार्घ्यं गव्यं पूर्वादिदिक्षु वै  
क्षीरं दधिघृतञ्चैव मध्वन्नादिविदिक्षु च ॥ १३ ॥


तक्कोलं भस्मनिर्यासं गिरिबेरञ्च मञ्जरीम्  
नालिकेरञ्च बिल्वञ्च जम्बूकच्छोलमेव च ॥ १४ ॥


पाटली चैव पुन्नागं शङ्खपुष्पन्तथैव च  
लक्ष्मीव्याघ्री नखीसिंही धुत्तूरञ्चैव षोडश ॥ १५ ॥



[[३०९]]  

द्रव्याण्येतानि सर्वाणि द्वितीयावरणे न्यसेत्  
दूर्वा च सर्षपं त्वाम्रं नारङ्गं पनसं तथा ॥ १६ ॥


कदली शतपत्रञ्च धातकी श्वेतपद्मकम्  
इक्षुसारञ्च लाजञ्च चम्पकं गन्धतैलकम् ॥ १७ ॥


नीवारं कुङ्कुमञ्चैव तिलमाञ्जिमुरन्तथा  
सक्तुवैमातुलुङ्गञ्च चन्दनञ्चागरुं तथा ॥ १८ ॥


उशीरञ्च निशाचूर्णं तृतीयावरणस्य तु  
इन्द्राद्यानष्टविद्येशान्प्रथमावरणे न्यसेत् ॥ १९ ॥


तत्तत्स्वनाममन्त्रैश्च गन्धपुष्पादिभिर्यजेत्  
लोकपालान्वसूंश्चैव द्वितीयावरणे न्यसेत् ॥ २० ॥


विघ्नेशं द्वादशादित्यान्तथैकादशरुद्रकान्  
पूर्वादिषु क्रमेणैव तृतीयावरणेन्न्यसेत् ॥ २१ ॥


तत्तत्स्वनाममन्त्रैश्च गन्धपुष्पादिभिः क्रमात्  
पूजयेत्तु विशेषेण पदं प्रतिपदं प्रति ॥ २२ ॥


प्रविश्य गर्भगेहन्तु लिङ्गपीठस्थलं क्रमात्  
शुद्धिं कृत्वा विशेषेण पश्चात्स्नपनमारभेत् ॥ २३ ॥


शिवकुम्भं ततोद्धृत्य लिङ्गमद्ध्ये शिवं यजेत्  
तत्तुम्भस्योदकैरेव स्नापयेत्परमेश्वरम् ॥ २४ ॥


वर्द्धनीञ्च ततोद्धृत्य पिण्डिकायां मनोन्मनीम्  
विन्यस्य स्नापयेत्तस्यां कलशैश्च शिवं तथा ॥ २५ ॥


शिवकुम्भाम्भसालिङ्गं पिण्डिकायां मनोन्मनीम्  
विद्येशकलशाद्भिस्तु स्नापयेदभितः क्रमात् ॥ २६ ॥


स्नापयेत्पूजयेद्धीमानर्चनोक्तं विशेषतः  
प्रभूतहविषन्दत्वा ताम्बूलन्तु निवेदयेत् ॥ २७ ॥


आचार्यं पूजयेदन्ते वस्त्रहेमाङ्गुलीयकैः  
एवं यः कुरुते मर्त्यस्सपुण्याङ्गतिमाप्नुयात् ॥ २८ ॥



[[३१०]]  

इति एकोनपञ्चाशत्स्नपनविधिपटलस्सप्तत्रिंशत्तमः  
