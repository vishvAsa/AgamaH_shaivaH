+++
title = "१०२ चतुर्द्वारार्चनविधिपटलः"

+++
चतुर्द्वारार्चनविधिपटलप्रारम्भः  
अतःपरं प्रवक्ष्यामि चतुर्द्वारार्चनन्तथा  
प्राक् द्वारे शान्तिकं प्रोक्तं पश्चिमे मोक्षसिद्धिदम् ॥ १ ॥


दक्षिणे इष्टकाम्यं स्यात् धनधान्यन्तथोत्तरे  
पूर्वे तु कल्पयेत्द्वारं सर्वकाम्यार्त्थसाधनम् ॥ २ ॥


श्रेष्ठं पश्चान्मुखञ्चैव अभावे प्राङ्मुखन्तथा  
दक्षिणद्वारसंयुक्तमथवा उत्तराय च ॥ ३ ॥


पूर्वद्वारे पश्चिमेऽपि गोमूखोत्तरसंयुतम्  
देशिकोत्तरवक्त्रः स्यादर्चनोक्तं विशेषतः ॥ ४ ॥



[[५८८]]  

पश्चिमे नैर्ऋते स्थित्वा पूर्वे च वह्निदेशके  
अर्चयित्वा तथा देवं स्थितमासीनकल्पयेत् ॥ ५ ॥


दक्षिणोत्तरवक्त्रं स्यात् गोमुखं पूर्वकल्पयेत्  
देशिकः पूर्ववक्त्रः स्यात् अर्चयित्वा विशेषतः ॥ ६ ॥


दक्षिणे नैर्ऋते स्थित्वा उत्तरे वायुदेशके  
अर्चयित्वा तथा देवं स्थितमासीनसंयजेत् ॥ ७ ॥


पश्चिमोत्तरके द्वारे नैवेद्यन्तु शिवाय च  
आचार्यहस्तं संयोज्य गजहस्तन्निवेदनम् ॥ ८ ॥


पश्चिमोत्तरतश्चैव विकृतिं हस्तसंयुतम्  
पूर्वे च दक्षिणे चैव प्रकृतिं हस्तसंयुतम् ॥ ९ ॥


प्रकृतिं विकृतिं हस्तं नैवेद्यञ्चैव दापयेत्  
तद्दोषाय भवेत्कृत्वा भुक्तिमुक्तिफलप्रदम् ॥ १० ॥


लिङ्गस्थञ्च घटस्थञ्च कुण्डस्थं मण्डलन्तथा  
आचार्यहृदयस्थञ्च पञ्चमूर्त्तिं सदाशिवम् ॥ ११ ॥


पञ्चवक्त्रसमायुक्तं शुद्धस्फटिकनिर्मलम्  
कक्षिपञ्चदशैर्युक्तं दशबाहुसमन्वितम् ॥ १२ ॥


खट्गञ्चपरशुं खट्गं वज्राभं यौचदक्षिणे  
पाशन्नागाङ्कुशञ्चैव घण्टां वह्निञ्च वामके ॥ १३ ॥


दिव्याम्बरधदञ्चैव मकुटे वार्द्धचन्द्रकम्  
केयूरकटकञ्चैव सर्वरत्नैर्विभूषितम् ॥ १४ ॥


यल्लिङ्गं भावयित्वा तु पूजयित्वा सदाशिवम्  
उत्तरे पूजयेद्देवीं तद्वाराभिमुखं क्रमात् ॥ १५ ॥


पूर्वद्वारन्तथा देवमर्चयेत्तु चतुर्मुखम्  
ईशानम् ऊर्ध्ववक्त्रं स्यात्तद्वक्त्रमैशगोचरे ॥ १६ ॥


पूर्वे तत् पुरुषञ्चैव अघोरन्दक्षिणे यजेत्  
वाममुत्तरदेशे तु सद्योजातन्तु पश्चिमे ॥ १७ ॥



[[५८९]]  

ईशानमभयञ्चाग्निं पुष्यगं वज्रनागगम्  
अघोरं खड्गघण्टाञ्च वामं परशुमङ्कुशम् ॥ १८ ॥


शूलं वामं तथा सर्वकरैर्धार्यं पृथक्पृथक्  
शुद्धस्सटिकमीशानं पुरुषं कुङ्कुमप्रभम् ॥ १९ ॥


अघोरमञ्जनाभासं रक्ताभं वामदेवकम्  
सद्योजातन्तु गोक्षीरं पञ्चवक्त्रेषु भावयेत् ॥ २० ॥


हृदयं पावके पूज्य निर्ऋतौ तु शिखां यजेत्  
कवचं वायुदेशे तु शिरो वैशानगोचरे ॥ २१ ॥


अस्त्रन्तु दक्षिणे पूज्य ईशाने नयनं यजेत्  
पूर्वद्वारे तु सम्पूज्य द्वारदेवान्विशेषतः ॥ २२ ॥


द्वारमन्तर्मुखं विद्यात् द्वारपालाबहिर्मुखाः  
तस्मान्मण्टपबाह्ये तु द्वारपूजां समारभेत् ॥ २३ ॥


गुरोरन्तः प्रवेशस्य दक्षिणादिसमर्चयेत्  
पतङ्गोर्ध्वे गणेशन्तु द्वारसव्ये समर्चयेत् ॥ २४ ॥


द्वारवामे सरस्वत्यां महालक्ष्मीन्तु मद्ध्यमे  
आत्मनो दक्षिणे पार्श्वे नन्दीं गङ्गां प्रपूजयेत् ॥ २५ ॥


आत्मनो वामपार्श्वे तु कालञ्च यमुनान्तथा    
मतङ्गञ्चोर्ध्वदेहल्यामधो भुवनदेहलीम् ॥ २६ ॥


भुजङ्गं दक्षशाखायां तद्वामे मतङ्गमीरितम्  
विमलञ्च सुबाहुञ्च पूजयेत्तु कवाटयोः ॥ २७ ॥


पट्टिकां स्कन्दमभ्यर्च्य वलयोस्सूर्यसोमकौ  
सुषिरे नवशक्तिञ्च आधारे शक्तिरेव च ॥ २८ ॥


आधारेस्त्रञ्च सम्पूज्य तदग्रे वृषभं यजेत्  
दण्डिञ्च सव्यपार्श्वे तु मुण्डिञ्च वामपार्श्वके ॥ २९ ॥


भृङ्गी विनायकौ चैव दक्षिणे तु समर्चयेत्  
पूर्वे वृषभस्कन्दां च देवी चण्डेश्वरोत्तरे ॥ ३० ॥



[[५९०]]  

विघ्ने त्रयमिदं पूज्य द्वारदेशेसमर्चयेत्  
विघ्नाद्ध्यक्षन्तु प्रथमं विघ्नराजं द्वितीयकम् ॥ ३१ ॥


विघ्नेश्वरं तृतीयन्तु विघ्नत्रयमिहोच्यते  
पार्त्थिवं चान्तरिक्षञ्च स्वर्गे चैव त्रिधा भवेत् ॥ ३२ ॥


विघ्नत्रयमिदं प्रोक्तं स्थानं तत्रैव कल्पयेत्  
भूमौ च सव्यपादेन पादाङ्गुष्ठेन ताडयेत् ॥ ३३ ॥


विघ्नाद्ध्यक्षाय तृप्तिं स्यात् भूमिविघ्ननिवारणम्  
अन्तरिक्षे विघ्नराज तृप्तिः स्याद्धस्तताडनात् ॥ ३४ ॥


अङ्गुष्ठतर्जनीभ्यान्तु पत्रमूर्ध्वोस्त्रमन्त्रवित्  
विसर्जनीय स्वर्गे स्यात् विघ्नेश्वरस्य तृप्तये ॥ ३५ ॥


व्यपोह्य त्रयविघ्नन्तु शिवपूजां समाचरेत्  
द्वाररक्षाय देवाय बलिं सर्वत्र दापयेत् ॥ ३६ ॥


इन्द्रादीशानपर्यन्तं पूर्वद्वारबलिं क्षिपेत्  
पश्चिमद्वारहर्म्ये तु पूजयेत्तु सदाशिवम् ॥ ३७ ॥


रूपद्ध्यानञ्च पूर्वोक्तं गौरीं दक्षिणतो यजेत्  
पञ्चवक्त्रान् समभ्यर्च्य ईशानन्तूर्ध्वतो यजेत् ॥ ३८ ॥


ऐशान्यां नैर्ऋते वक्त्रमर्चनां परिकल्पयेत्  
पश्चिमे पुरुषं वक्त्रमघोरमुत्तरे न्यसेत् ॥ ३९ ॥


दक्षिणे वामदेवन्तु पूर्वे सद्यमिति स्मृतम्  
हृदयं वामदेशे तु ऐशान्न्यां शिखिविन्न्यसेत् ॥ ४० ॥


कवचं चाग्निदेशे तु शिरोनिर्ऋति गोचरे  
अस्त्रन्तथोत्तरे चैव अघोरं शिखिमद्ध्यमे ॥ ४१ ॥


सर्वज्ञता बीजरूपमीशाने नयनं यजेत्  
पश्चिमद्वारके पूज्य द्वारदेवान् समर्चयेत् ॥ ४२ ॥


पतङ्गोर्द्ध्वे गणेशन्तु दक्षिणे तु समर्चयेत्  
उत्तरे सरस्वतीं पूज्य मद्ध्ये लक्ष्मीं प्रपूजयेत् ॥ ४३ ॥



[[५९१]]  

द्वारस्य दक्षिणे पार्श्वे नन्दीं गङ्गां प्रपूजयेत्  
द्वारस्य वामपार्श्वे तु कालञ्च यमुनान्तथा ॥ ४४ ॥


कवाटद्वये तु सम्पूज्य विमलञ्च सुबाहुकम्  
अधरेस्त्रं सुसम्पूज्य वृषभं पश्चिमे यजेत् ॥ ४५ ॥


भृङ्गी विनायकौ चैव दक्षिणे तु समर्च्चयेत्  
पश्चिमे वृषभस्कन्दौ देवी चण्डौ च वामके ॥ ४६ ॥


विघ्नत्रयमिदं पूज्य द्वारदेशे समर्चयेत्  
द्वाररक्षाय देवाय बलिं सर्वत्र दापयेत् ॥ ४७ ॥


वारुण्यादिनैर्ऋत्यन्तं पश्चिमे बलिमाचरेत्  
दक्षिणद्वारके चैव पूजयेत्तु सदाशिवम् ॥ ४८ ॥


देवस्य पूर्वभागे तु पूजयेत्तु मनोन्मनीम्  
पञ्चवक्त्रं तथा देवं मूर्द्धनीशानकं यजेत् ॥ ४९ ॥


निरीक्ष्यवह्निदेशे तु ईशानमपि पूजयेत्  
दक्षिणे पुरुषञ्चैव अघोरं पश्चिमे यजेत् ॥ ५० ॥


पूर्वे वाममुखञ्चैव सद्योजातं तथोत्तरे  
हृदये नैर्ऋते देशे वायव्यां शिखिविन्न्यसेत् ॥ ५१ ॥


कवचम् ईशदेशे तु शिरश्च वह्निगोचरे  
अस्त्रन्तु पश्चिमे पूज्य पूर्वे तु नयनं यजेत् ॥ ५२ ॥


दक्षिणद्वारहर्म्ये तु द्वारदेवान् प्रपूजयेत्  
द्वारस्य पूर्वपार्श्वे तु नन्दीं गङ्गां प्रपूजयेत् ॥ ५३ ॥


द्वारस्य पश्चिमे पार्श्वे कालञ्च यमुनान्तथा  
विमलञ्च सुबाहुञ्च अर्चयेत्तु कवाटयोः ॥ ५४ ॥


द्वारस्याधारे चास्त्रं स्यात् वृषभं दक्षिणे यजेत्  
भृङ्गी विनायकौ चैव पूर्वभागे समर्चयेत् ॥ ५५ ॥


दक्षिणे वृषभस्कन्दौ देवीञ्चण्डञ्च पश्चिमे  
विघ्नत्रयन्तु सम्पूज्य द्वारदेशे समर्चयेत् ॥ ५६ ॥



[[५९२]]  

द्वाररक्षाय विघ्नाय बलिं सर्वत्र दापयेत्  
यमादिकग्निपर्यन्तं दक्षद्वारबलिं ददेत् ॥ ५७ ॥


उत्तरद्वारहर्म्ये तु पूजयेत्तु सदाशिवम्  
पूर्ववद्ध्यानमेवोक्तं पश्चिमे तु मनोन्मनीम् ॥ ५८ ॥


पञ्चवक्त्रं महादेवमूर्ध्वमीशानसंयजेत्  
ईशानवक्त्रमेवोक्तं वायुदेशे निरीक्षणम् ॥ ५९ ॥


सौम्ये तत्पुरुषञ्चैव अघोरं पूर्वतो मुखम्  
वामं पश्चिमभागे तु सद्योजातन्तु दक्षिणे ॥ ६० ॥


हृदयं चैश देशे तु आग्नेय्याञ्च शिखां न्यसेत्  
कवचं नैर्ऋते देशे वायव्यां विन्यसेच्छिरः ॥ ६१ ॥


अथ पूर्वे तु सम्पूज्य पश्चिमे नयनं यजेत्  
उत्तरद्वारके यत्र द्वारदेवान् प्रपूजयेत् ॥ ६२ ॥


पतङ्गस्योर्ध्वे गणेशन्तु पश्चिमे तु समर्चयेत्  
पूर्वे सरस्वतीञ्चैव मद्ध्ये लक्ष्मीं समर्चयेत् ॥ ६३ ॥


द्वारस्य सव्यपार्श्वे तु नन्दीं गङ्गां प्रपूजयेत्  
द्वारस्य पूर्वपार्श्वे तु कालञ्च यमुनान्तथा ॥ ६४ ॥


कवाटयोस्समभ्यर्च्य विमलञ्च सुबाहुकौ  
अस्त्रमाधारे सम्पूज्य वृषभं चोत्तरे यजेत् ॥ ६५ ॥


भृङ्गीविनायकौ चैव पश्चिमे तु प्रपूजयेत्  
उत्तरे वृषभस्कन्दौ देवी चण्डन्तु पूर्वके ॥ ६६ ॥


विघ्नत्रयन्तु सम्पूज्य द्वारदेशे तु संयजेत्  
द्वाररक्षाय तृप्ताय बलिं सर्वे समाचरेत् ॥ ६७ ॥


सोमादिवायुपर्यन्तमुत्तरे बलिमाचरेत्  
यत्र देशे भवेत् द्वारं तत्र तत्पुरुषं यजेत् ॥ ६८ ॥


चतुर्द्वारि तथा गौरीं वामभागे समर्चयेत्  
आसनावरणादीनि प्रभादिषु यथार्चयेत् ॥ ६९ ॥



[[५९३]]  

चतुर्द्वारार्चनं ह्येतत् धनधान्यसमृद्धिदम् ॥ ७० ॥


इति चतुर्द्वारपूजाविधिपटलः द्व्युत्तरशततमः  
