+++
title = "०३२ सायरक्षाविधिपटलः"

+++
सायरक्षाविधिपटलप्रारम्भः  
सायरक्षाविधिं वक्ष्ये सर्वप्राणिहितावहम्  
सर्वरोगनिवृत्यर्त्थं सर्वदासस्य वर्द्धनम् ॥ १ ॥


लोकस्य नयनोच्छिष्टनिवृत्यर्त्थं प्रदोषके  
कर्तव्यासायरक्षा तु पूजाद्रव्यसमन्विता ॥ २ ॥


लिङ्गे चोत्सवबेरे वा नटेशोत्सवयेत्सुधीः  
सायं कालेर्चयेदेवं देवस्यावरणेन च ॥ ३ ॥


परिवारन्न कर्तव्यमर्चयेत्तु चतुर्मुखम्  

[[२७६]]  

रवेरस्तमयात्पूर्वे सायरक्षा त्रिनाडिका ॥ ४ ॥


दीपार्चनार्द्धनाडी च लम्बपूर्वात्रिपादकम्  
दीपोपचारार्द्धनाडी मद्दलञ्चैव तालकम् ॥ ५ ॥


गीतञ्च शुद्धनृत्तञ्च एकनाडी प्रशस्यते  
परिवेषं पदानाडी सायरक्षा विधिक्रमम् ॥ ६ ॥


महाप्रदोषे सम्प्राप्ते पूजासर्वं त्रिनाडिका  
त्रिपादे सायरक्षान्तु दिवान्ते तु प्रजापते ॥ ७ ॥


मण्टपस्येशदिग्भागे मण्टपञ्चतुरश्रकम्  
कृत्वा तु भूतपात्राणि सङ्गृह्यात्रैव विन्यसेत् ॥ ८ ॥


सौवर्णं राजतन्ताम्रम्मृण्मयं कांस्यमेव च  
विंशत्यङ्गुलविस्तारम् ओष्ठमेकाङ्गुलं भवेत् ॥ ९ ॥


प्रोक्षयेत्पुरुषेणैव धेनुमुद्रां प्रदर्शयेत्  
दीपाधारं ततः कुर्यात् शालिपिष्टमयेन तु ॥ १० ॥


चतुरङ्गुलविस्तारमुत्सेधञ्चाङ्गुलं भवेत्  
ओष्टमद्ध्याङ्गुलं प्रोक्तं पूर्णचन्द्रवदाकृतिः ॥ ११ ॥


पञ्चदीपसमायुक्तमथवा चैकदीपकम्  
तन्मद्ध्ये निक्षिपेद्दीपं गोघृतेन समायुतम् ॥ १२ ॥


विन्यसेद्दीपमेकन्तु तिलमेकन्तु निक्षिपेत्  
सर्षपञ्चैकपात्रे तु राजिकालवणन्तथा ॥ १३ ॥


कार्पासबीजमेकन्तु निक्षिपेद्धृदयेन तु  
दीपं सम्पूज्य विधिवदग्निबीजेन बुद्धिमान् ॥ १४ ॥


शङ्खदुन्दुभिनिर्घोषैस्ततो मङ्गलवाचकैः  
स्तोत्रध्वनिसमायुक्तं वेदध्वनिसमन्वितम् ॥ १५ ॥


पाद्यं दद्यात्पुरास्त्रेण नेत्रेणाचमनन्ददेत्  
द्रव्याण्यथाक्रमेणैवाप्यावृत्या वृतलिङ्गके ॥ १६ ॥


दीपेनैव त्रिधाभ्राम्यशिखामन्त्रेण बुद्धिमान्  

[[२७७]]  

नीराजनन्तु कर्तव्यं क्रमेण देशिकोत्तमः ॥ १७ ॥


भस्मानि दापयेच्छम्भोर्दिग्बन्धं चास्त्रमन्त्रतः  
ललाटनयनस्योर्ध्वे रक्षया किम्प्रयोजनम् ॥ १८ ॥


सर्वद्रव्यं हुतं वह्नि न दोषाय प्रकल्पयेत्  
ललाटनयनस्योर्ध्वे उष्णीषं पट्टबन्धके ॥ १९ ॥


वर्तुलञ्चोर्ध्ववक्त्रे च त्रिपुण्ड्रं पूर्ववक्त्रके  
त्रिशूलं दक्षिणे वक्त्रे पश्चिमे चतुरश्रकम् ॥ २० ॥


उत्तरे दीपमेवन्तु सर्वाङ्गोद्धूलनं कुरु  
मूर्ध्नि चैव ललाटे च कर्णे च हृदये तथा ॥ २१ ॥


बाहुद्वयौ च नाभौ च पादद्वयौ च वादयेत्  
गङ्गाचन्द्रमपस्मारं नागकूर्मन्तु दापयेत् ॥ २२ ॥


सर्वाङ्गं लेपयित्वा तु बृहत्सामेति मन्त्रतः  
दर्पणं दर्शयेदन्ते तदन्ते छत्रदर्शनम् ॥ २३ ॥


तदन्ते चामरञ्चैव तदन्ते व्रजनं तथा  
व्यञ्जनञ्चाष्टपुष्पञ्च स्तोत्रञ्चैव निवेदयेत् ॥ २४ ॥


अथवा द्रव्यवर्ज्यन्तु दीपमेकं प्रयोजयेत्  
तत्भस्म च समादाय स्वल्पञ्चण्डेश्वरस्य तु ॥ २५ ॥


ततो भक्तजनेभ्यश्च दद्यात्देशिकपूर्वकम्  
रात्रौ च परिवेषे तु कर्तव्यं बिम्बकेग्रतः ॥ २६ ॥


दीपकाले न कर्तव्यं कर्तव्यं बिम्बनाशकृत्  
वाहयित्वा तु नारीभिः पात्राणि भूसुरैस्तु वा ॥ २७ ॥


सर्वालङ्कारसंयुक्तं सर्वातोद्यसमन्वितम्  
आलयं तु परिभ्राम्य परिवेषक्रमेण तु ॥ २८ ॥


पीठाग्रे वाध्वजाग्रे वा प्राकाराणान्तु बाह्यके  
निक्षिपेत्तत्र दीपन्तु तिलञ्चैव तु सर्षपम् ॥ २९ ॥


राजिकालवणञ्चैव कार्पासबीजसंयुतम्  

[[२७८]]  

दीपाग्निनादहेत्तत्राप्यग्निबीजेन बुद्धिमान् ॥ ३० ॥


लोकोत्पतिस्थितिकरं सर्वसम्पत्करं वरम्  
पादप्रक्षालनं कृत्वा प्रविशेदालयं प्रति ॥ ३१ ॥


नागदीपं समारभ्य घटदीपवशानकम्  
दीपानाराधनं कुर्यात् नमस्सर्पादिमन्त्रतः ॥ ३२ ॥


प्रथमे षोडशकला द्वितीये पक्षवासरः  
रुद्रं तृतीये निर्दिष्टं चतुर्त्थे सप्तमातरः ॥ ३३ ॥


निवृत्यादिकला पञ्च ततो मद्ध्ये सरस्वती  
प्रथमं लोकरक्षार्त्थं द्वितीयं ग्रामरक्षकम् ॥ ३४ ॥


तृतीयं भूतरक्षार्त्थं त्रिवारं त्रिःप्रदक्षिणम्  
प्रथमं दक्षिणे नेत्रे द्वितीयमपसव्यके ॥ ३५ ॥


तृतीयं फालदेशे तु गले चैव चतुर्त्थकम्  
पादादिमस्तकान्तं वा त्रिवारं भ्रामयेद्बुधः ॥ ३६ ॥


मस्तके च ललाटे च कण्ठे वक्षसि पादयोः  
प्रत्येकं प्रणवाकारं दीपं संवेदयेत् बुधः ॥ ३७ ॥


नीराञ्जनस्य पात्रे तु वृत्ते स्यात्सूर्यमण्डलम्  
मद्ध्ये च वह्निदैवत्यमारात्रिके तथैव च ॥ ३८ ॥


नवदीपे नवशक्तिस्सप्तदीपे च मातरः  
पञ्चमे पञ्चभूतं स्यात्तत्वत्रयं त्रिदीपके ॥ ३९ ॥


स्वाहादेव्येकदीपे च पूजयेत्तु स्वनामतः  
पात्रेण दीपमादाय देवस्य शिरसोपरि ॥ ४० ॥


परिभ्राम्य तथामन्त्री शिखामन्त्रेण बुद्धिमान्  
एवं यः कुरुते मर्त्यस्सोन्ते रुद्रपदं व्रजेत् ॥ ४१ ॥


इति सायरक्षाविधिपटलो द्वात्रिंशत्तमः  

[[२७९]]  
