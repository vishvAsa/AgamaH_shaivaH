+++
title = "१२३ पूरकर्मविधिपटलः"

+++
पूरकर्मविधिपटलप्रारम्भः  
अथातस्सम्प्रवक्ष्यामि पूरकर्मविधिं श्रुणु  
आषाढे पूरमेवं स्यादश्वनीपूरमेव वा ॥ १ ॥


सर्वशान्तिकरं श्रेष्ठं सर्वसिद्धिकरं शुभम्  
ग्रामरक्षाकरं पुण्यम्मङ्गलैस्सर्वरक्षकम् ॥ २ ॥


नवाहञ्चैव सप्ताहं पञ्चाहन्तु त्रयाहकम्  
तद्दिनात्पूर्वरात्रौ तु कारयेदङ्कुरार्पणम् ॥ ३ ॥


नक्षत्रे तु मखे चैव प्रारभेदधिवासनम्  
सायं काले प्रकर्तव्यमुक्तालङ्कारसंयुतम् ॥ ४ ॥


स्नापयेत्तु मनोन्मन्या श्वेतवस्त्रेण वेष्टयेत्  
सर्वाभरणसम्भूष्यं सर्वगनानुलेपनम् ॥ ५ ॥


सर्वमालां समादाय पूजयेत्परमेश्वरीम्  
मण्टपे पावके देशे शाङ्करे वा विशेषतः ॥ ६ ॥


मण्टपस्योत्तरे वापि स्थण्डिलं कारयेत् बुधः  
अष्टद्रोणैस्तु शालीनान्तदर्द्धन्तण्डुलैरपि ॥ ७ ॥


तदर्द्धन्तु तिलञ्चैव तस्यार्द्धञ्चैव लाजकम्  
स्थण्डिलोपरिसंवेष्ट्य दर्भं पुष्पोपरिन्यसेत् ॥ ८ ॥


आसनं कल्पयेत्तत्र योगासनं समारभेत्  

[[६४६]]  

तदूर्द्ध्वे गौरीं संस्थाप्य पूजयेत्तु मनोन्मनीम् ॥ ९ ॥


नवशक्त्या तु सम्पूज्य पूजयेत्स्वस्वनामतः  
अस्त्रदेवं सुसम्पूज्य वस्त्रेणैव तु वेष्टयेत् ॥ १० ॥


पुष्पमालां समादाय पूजयेत्तु विशेषतः  
स्थलिके स्थण्डिले चैव तन्मद्ध्ये तन्तुरक्षकम् ॥ ११ ॥


परिचारकस्य शिरसि न्यस्त्वा हर्म्य प्रदक्षिणम्  
पञ्चद्ध्वनि समायुक्तं किङ्किणीरवशोभितम् ॥ १२ ॥


शङ्खद्ध्वनि समायुक्तं तालकाहलमद्दलैः  
भेरीवंशसमायुक्तैर्गेयनृत्तसमाकुलैः ॥ १३ ॥


स्तोत्रमङ्गलवाद्यैश्च जयशब्दादिशोभितैः  
पणवैर्झल्लरीमोतैरावेष्ट्य सदनं सुधीः ॥ १४ ॥


देवसन्निधिमासाद्य पुण्याहं वाचयेत्क्रमात्  
व्रतहोमं समाश्रित्य कौतुकन्तु समर्चयेत् ॥ १५ ॥


समिदाज्य चरून् लाजान् होमयेत्तु विशेषतः  
पञ्चब्रह्मषडङ्गैश्चाप्यष्टोत्तरशतं हुनेत् ॥ १६ ॥


गौरीगायत्रिमन्त्रेण पञ्चविंशति होमयेत्  
कौतुकं बन्धयेत्पश्चादस्त्रमूर्तिं सुपूजयेत् ॥ १७ ॥


मनोन्मनीं सुसम्पूज्य रक्षासूत्रन्तु कारयेत्  
पायसं फलसंयुक्तं मनोन्मन्यास्तु दापयेत् ॥ १८ ॥


अष्टद्रोणैस्तु शालीनान्तदर्द्धैस्तण्डुलैरपि  
तदर्द्धन्तु तिलैश्चैव तदर्द्धं लाजमेव च ॥ १९ ॥


निवेदयेत्तु ताम्बूलमारात्रिकन्ददेत्ततः  
भसितन्दापयेत्पश्चाद्यूर्ध्वणन्दर्शयेद्धृदा ॥ २० ॥


छत्रचामरदर्शेन पूजयेत्तु मनोन्मनीम्  
वर्द्धनीं नवसंस्थाप्य नवशक्त्या तु पूजयेत् ॥ २१ ॥


मुद्गन्तु पञ्चभारं स्यादुत्तमं परिकीर्तितम्  

[[६४७]]  

त्रिभारम्मद्ध्यमं प्रोक्तं भारात् भारार्द्धं कन्यसम् ॥ २२ ॥


तोयेनैव तु शुद्धेन मुद्गाङ्कुरं प्रजायते  
शकलैर्न्नालिकेराणां शर्करा गुलखण्डकैः ॥ २३ ॥


एलाभिर्मिश्रितं कृत्वा कदलीफलसंयुतम्  
द्विगुणं लवणं ग्राह्य कल्पयित्वा विधीयते ॥ २४ ॥


अधिवासनमेवोक्तं व्रताचारन्ततश्श्रुणु  
द्वितीये दिवसे चैव स्नापयेद्देशिकोत्तमः ॥ २५ ॥


पञ्चगव्येन सम्प्रोक्ष्य आलयेन तु बिम्बके  
आत्मार्त्थं विधिवत्पूज्य उपवासं समाचरेत् ॥ २६ ॥


धूपदीपं हृदा दत्वा पूजयेत्तु मनोन्मनीम्  
पूर्वरात्रौ तु संस्थाप्य वर्द्धनीं स्थापयेत्क्रमात् ॥ २७ ॥


नववस्त्रैरलङ्कृत्य सर्वगन्धानुलेपनम्  
सर्वमाल्यं समादाय सर्वालङ्कारसंयुतम् ॥ २८ ॥


शिवाग्रे स्थण्डिलं कृत्वा षोडश द्रोणमेव व  
तण्डुलन्तु तदर्द्धं वा तदर्द्धं वा तिलैरपि ॥ २९ ॥


तदर्द्धं लाजसंयुक्तं विन्यसेद्देशिकोत्तमः  
एवं प्रमाणमित्युक्तं कल्पयेत्स्थण्डिलं क्रमात् ॥ ३० ॥


तन्मद्ध्येब्जं समालिख्य तदूर्द्ध्वे वस्त्रवेष्टितम्  
तन्मद्ध्ये कदलीपत्रं लवणं पूर्णमेव हि ॥ ३१ ॥


लजपुष्पतिलैर्दर्भैर्विकीर्य समलङ्कृतम्  
स्थण्डिले गौरीं विन्यस्य पूजयेद्देशिकोत्तमः ॥ ३२ ॥


पूजयेन्नवशक्तीनान्नवदिक्षु च विन्यसेत्  
मनोन्मनीन्तु तन्मद्ध्ये पूर्वाशाभिमुखस्थिताम् ॥ ३३ ॥


पश्चिमद्वारपश्चिम्यान्दक्षिणद्वारदक्षिणे  
उत्तरद्वारसौम्यायाः पार्श्वे चैवाष्टशक्तिकाः ॥ ३४ ॥


पूजयेत्तु स्वनामाद्यैर्देशिको होतृभिस्सह  

[[६४८]]  

गौरी दक्षिणदिग्भागे विघ्नेशं पूजेयेत्क्रमात् ॥ ३५ ॥


वामपार्श्वे तु दुर्गान्तु पूजयेत्तु स्वनामतः  
हरिद्राणीं समाश्रित्य प्रस्थं पूरवरं लयम् ॥ ३६ ॥


शिवपूर्णन्तु व्रीहिस्स्यात्पूर्वाग्रे स्थापयेद्गुरुः  
शकृच्चूर्णेन संयुक्तान् लवणं पूर्णमेव हि ॥ ३७ ॥


रजनीं स्थापनं कृत्वा पूर्वोक्तविधिना सह  
एकपात्रे तु सङ्ग्राह्य दूर्वाक्षतैकपात्रकम् ॥ ३८ ॥


गौरी सन्निधिमासाद्य प्रोक्षयेदस्त्रवारिणा  
देवीपादं समादाय मुद्गाङ्कुरसमृद्धिदम् ॥ ३९ ॥


नवभाण्डे तु पात्रं स्यात्पात्रकन्तु नवद्वयम्  
तत्पात्रे पूर्णमुद्गं स्यान्नवकं पात्रमुच्यते ॥ ४० ॥


प्रातर्मद्ध्याह्नसायाह्ने व्रताचारं समाचरेत्  
हरिद्राणीं समाश्रित्य मृदाप्लावनमाचरेत् ॥ ४१ ॥


ईशानेन तु मन्त्रेण सलिलन्तु विधीयते  
तण्डुलन्दापयेत्पश्चात् पुरुषं मन्त्रमुच्चरन् ॥ ४२ ॥


व्रीहिदर्शनमेवोक्तं घोरमन्त्रं समुच्चरन्  
पानीयं त्रिः प्रदक्षिण्यं विन्यसेद्देशिकोत्तमः ॥ ४३ ॥


शकृच्चूर्णन्तु पादाभ्यान्नाभौ व्रीहिञ्च विन्यसेत्  
रजनीं हृदयेन्यस्य लवणं कण्ठमेव च ॥ ४४ ॥


दूर्वाक्षतौ न्यसेन्मूर्ध्नि व्रताचारं क्रमादिति  
शङ्खदुन्दुभिनिर्घोषैः स्तोत्रमङ्गलवाचकैः ॥ ४५ ॥


कन्यकानवकं सप्तभूतं वै त्रिविधं भवेत्  
वस्त्रचन्दनपुष्पाद्यैरर्चयेत् कन्यकाः क्रमात् ॥ ४६ ॥


धूपदीपादि नैवेद्यं ताम्बूलन्दापयेत्ततः  
यथा शक्त्या सुवर्णानि यावत्कन्यां प्रपूजयेत् ॥ ४७ ॥


कन्यागोदर्शनञ्चैव ब्राह्मणान्स्वस्तिवाचकैः  

[[६४९]]  

गीतनृत्तसमायुक्तं पूरकर्मविधीयते ॥ ४८ ॥


मण्टपस्य तु तन्मद्ध्ये स्थण्डिलन्तु विधीयते  
सर्लमाल्यं समादाय सर्वालङ्कार संयुतम् ॥ ४९ ॥


शिवाग्रे स्थण्डिलं कृत्वा षोडश द्रोणमेव वा  
तण्डुलन्तु तदर्द्धं वा कुम्भार्द्धन्तु तिलैरपि ॥ ५० ॥


तदर्द्धं लाजसंयुक्तं विन्यसेद्देशिकोत्तमः  
स्नपनं तत्र कुर्वीताप्यष्टोत्तरशतं क्रमात् ॥ ५१ ॥


अथवाप्येकविंशच्च अथवा पञ्चविंशतिः  
स्नपनन्देवदेव्योश्च कृत्वा पूजां विशेषतः ॥ ५२ ॥


पायसान्नन्ददेत्पश्चात्ताम्बूलन्दापयेत्ततः  
शिवाग्रे स्थण्डिलं कृत्वा शालिभिर्विमलैस्सितैः ॥ ५३ ॥


तदूर्ध्वे वस्त्रमावेष्ट्य तन्मद्ध्ये लवणं क्षिपेत्  
तदूर्ध्वे स्थापयित्वामां नवशक्त्या तु पूजयेत् ॥ ५४ ॥


गौरीदक्षिणदिग्भागे विघ्नेशं पूजयेत्ततः  
यष्ट्वादुर्गां वामपार्श्वे हरिद्राणीमथोत्तरे ॥ ५५ ॥


उमाग्रे प्रस्थसम्पूर्णं तण्डुलं दूर्वयान्वितम्  
शकृच्चूर्णं व्रीहियुक्तं रजनी लवणन्तथा ॥ ५६ ॥


एकपात्रं गृहीत्वा तु ततो दूर्वाक्षतान्वितम्  
गौरी दक्षिणहस्ते तु पानीयं त्रिः प्रदक्षिणम् ॥ ५७ ॥


प्रतण्डुलं प्रस्थपूर्णं गन्धयुक् दापयेत्क्रमात्  
नववस्त्रं गृहीत्वा तु घृतयुक्पायसं हविः ॥ ५८ ॥


हरिद्राणीं समाश्रित्य तण्डुलानान्तु दर्शनम्  
पद्भ्यान्न्यस्त्वा शकृत् चूर्णं व्रीहीणां नाभिदेशके ॥ ५९ ॥


रजनीं हृदयेन्यस्य लवणङ्गलदेशके  
उत्तमाङ्गे क्षतं दूर्वामनोन्मन्यास्तु दापयेत् ॥ ६० ॥


देशिकं पूजयेदन्ते वस्त्रहेमाङ्गुलीयकैः  

[[६५०]]  

भक्तानां परिचाराणां यथा शक्त्या तु दापयेत् ॥ ६१ ॥


लवणं मुत्गदानञ्च ग्रहं प्रतिग्रहं प्रति  
सर्वेषान्दापयित्वाथ धनधान्य समृद्धिदम् ॥ ६२ ॥


राजराष्ट्रविवृद्धिञ्च सर्वशान्तिकरं शुभम्  
सर्वपापात्प्रमुच्यन्ते सत्फलैकैकमङ्गलम् ॥ ६३ ॥


आषाढपूरकर्म स्यादाश्वयुङ्मासिवाथवा  
सर्वमङ्गलकार्यार्त्थं सर्वमङ्गलरक्षकम् ॥ ६४ ॥


पूरकर्म तु संयोज्य सत्फलं सर्वसाधनम् ॥ ६५ ॥


गौरी श्रुणु त्वहं वक्ष्ये चाषाढे पूरकर्मकम्  
आयुरारोग्य जयदं पुत्रपौत्रविवर्द्धनम् ॥ १ ॥


सर्वपापहरं पुण्यं सर्वसिद्धिकरं शुभम्  
तद्दिनात्पूर्वरात्रे तु चाधिवासनमारभेत् ॥ २ ॥


तदर्द्धं मद्ध्यमं प्रोक्तमधमं द्रोणसंयुतम्  
नवपात्रे क्षिपेत्तत्र गन्धपुष्पादिनार्चयेत् ॥ ३ ॥


प्रभाते विमले स्नाप्य देव्यै विज्ञाप्यदेशिकः  
रङ्गे वा शिबिकायां वा रथे वा रोप्य भक्तितः ॥ ४ ॥


पञ्च द्ध्वनिसमायुक्तं किङ्किणीरवशोभितम्  
अङ्कुरं मुद्गसंयुक्तं लवणञ्च प्रदापयेत् ॥ ५ ॥


ग्रामप्रदक्षिणं कृत्वा नदीं गच्छेत्समुद्रगाम्  
शङ्खद्ध्वनिसमायुक्तैः तालकाहलमद्दलैः ॥ ६ ॥


भेरीवंशसमायुक्तैर्गेयनृत्तसमाकुलैः  
स्तोत्रमङ्गलवाद्यैश्च जयशब्दादिशोभितैः ॥ ७ ॥


तीरे समतलं कुर्यात्प्रपां कृत्वातिसुन्दराम्  
तस्य मद्ध्ये स्थितान्देवीं वामाद्याभिस्समर्चयेत् ॥ ८ ॥


वेद्यास्तु पूर्वदिक्भागे स्थण्डिलं कारयेद्बुधः  

[[६५१]]  

अष्टद्रोणप्रमाणैश्च शालिभिः पद्ममालिखेत् ॥ ९ ॥


तदर्द्धैस्तण्डुलैर्भूष्य तदर्द्धैश्च तिलैरपि  
विंशकं पञ्चकं श्रेष्ठं न्नवपञ्चकवा पुनः ॥ १० ॥


प्रत्येकं शुद्धवस्त्रेण वेष्टयेत्तु हृदा पुनः  
पुण्याहं वाचयेत्तत्र प्रोक्षयेत्कलशानपि ॥ ११ ॥


गन्धपुष्पादिनाभ्यर्च्य नवशक्त्याधिदेवताः  
गौरी गायत्रिमन्त्रेण स्नापयेद्देशिकोत्तमः ॥ १२ ॥


लाजचूर्णं विसृज्याथ अस्त्रमन्त्रेण बुद्धिमान्  
रजनीन्दापयेन्नार्यास्ततस्नानं सहैव तु ॥ १३ ॥


संवत्सरकृतं पापं स्नानेनैव विनश्यति  
राजराष्ट्रविवर्द्धेन भ्रातृमातृविवर्द्धनम् ॥ १४ ॥


गन्धपुष्पादिनाभ्यर्च्य कुर्यात्तत्राभिषेचनम्  
आचार्यं पूजयेतव्यं वस्त्रहोमाङ्गुलीयकैः ॥ १५ ॥


साभ्यानां परिवाराणां वस्त्रादीनि प्रदापयेत्  
प्रविशेदालयं पश्चात्स्वस्तिसूक्तसमन्वितम् ॥ १६ ॥


प्रभूतहविषन्दत्वा ताम्बूलञ्च निवेदयेत् ॥ १७ ॥


इति पूरकर्मविधिपटलस्त्रयोविंशत्युत्तरशततमः  
