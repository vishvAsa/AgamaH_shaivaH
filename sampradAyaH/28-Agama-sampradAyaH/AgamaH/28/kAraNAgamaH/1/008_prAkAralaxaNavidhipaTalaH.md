+++
title = "००८ प्राकारलक्षणविधिपटलः"

+++
प्राकारलक्षणविधिपटलप्रारम्भः  
अथातः सम्प्रवक्ष्यामि प्राकाराणान्तु लक्षणम्  
अन्तर्मण्टपमाद्यं स्यादन्तर्द्वारं द्वितीयकम् ॥ १ ॥


मध्यहारं तृतीयन्तु पश्चान्मर्यादिभित्तिकम्  
महामर्यादिभित्तिस्तु पञ्चमः परिकीर्तितः ॥ २ ॥


प्रासादस्य तु विस्तारं यत्तद्दण्डमिहोच्यते  
अर्द्धदण्डप्रमाणेन अन्तर्मण्टपकं कुरु ॥ ३ ॥


अन्तर्हारन्तु दण्डेन मद्ध्यहारं द्विदण्डतः ।  
मर्यादिभित्तिकं कुर्याच्चतुर्दण्डेन बुद्धिमान् ॥ ४ ॥


महामर्यादिभित्तिञ्च सप्तदण्डेन कल्पयेत्  
दण्डमानमिति प्रोक्तं हस्तमानं ततश्श्रुणु ॥ ५ ॥


चतुर्हस्तप्रविस्तारमन्तर्मण्टपमादिशेत्  
अन्तर्हाराष्टहस्तेन भवेत् द्वादशहस्तके ॥ ६ ॥


मद्ध्यहारन्तु कर्तव्यं ततष्षोडशभिः करैः  
मर्यादिभित्तिकं कुर्यात् विंशद्धस्तविशालकम् ॥ ७ ॥


महामर्यादिभित्तिस्स्यात्प्राकारं पञ्चधा विदुः  
समन्तादेवमावृत्य तद्बहिर्वदनात्पदम् ॥ ८ ॥



प्रासादाग्रे विशेषेण वक्त्रायामं प्रकल्पयेत्  
पादं वार्द्धत्रिपादं वा अधिकं द्विगुणन्तु वा ॥ ९ ॥


द्विगुणादधिकार्द्धन्तु त्रिगुणं वा चतुर्गुणम्  
मुखायाममिति ख्यातमुपानात्तस्य निर्गमम् ॥ १० ॥


उत्तमं त्वितिविख्यातं कुमुदं मद्ध्यमं स्मृतम्  
पात् बाह्ये निर्गमञ्चैव कन्न्यसं परिकीर्तितम् ॥ ११ ॥


उपानकुमुदस्तम्भबाह्यदण्डत्रयं स्मृतम्  
तत्तल्लोकस्य कार्याणि तत्तद्दण्डेन कल्पयेत् ॥ १२ ॥


मानसूत्रस्य बाह्ये तु भित्तिरभ्यन्तरेऽपि वा  
मानसूत्रन्तु यद्भित्तिर्मद्ध्यमं वापि कारयेत् ॥ १३ ॥


महामर्यादिभित्तेस्तु तारं षट्त्रिंशदङ्गुलम्  
अग्न्यङ्गुलक्षयेणैव गायत्रीयाङ्गुलान्तकम् ॥ १४ ॥


प्राकारभित्तिविस्तारं चतुर्णां परिकीर्तितम्  
पद्मपादसमोत्तुङ्गं प्रस्तारन्तु समन्तु वा ॥ १५ ॥


चतुष्करं त्रिहस्तोच्चं द्विहस्तोत्तुङ्गमेव च।  
द्विहस्तञ्च द्विहस्तार्द्धं त्रिहस्तञ्च त्रिहस्तकम् ॥ १६ ॥


प्रोक्तं महावृतं हर्म्यं विस्तारन्तु चतुर्विधम्  
पञ्चप्राकारयुक्तं वा त्रिप्राकारयुतन्तु वा ॥ १७ ॥


एकप्राकारसंयुक्तं कल्पयेत्कल्पवित्तमः  
मर्यादिभित्तिकर्णोक्त्या अन्तर्मण्टपकं तथा ॥ १८ ॥


शेषप्राकारकैर्युक्तं त्रिःप्राकारमिति स्मृतम्  
अथ चैवं प्रकारेण त्रिप्राकारमिहोच्यते ॥ १९ ॥


अन्तर्मण्डलकं चैव मर्यादिर्मद्ध्यहारकम्  
त्यक्त्वैवान्यच्च शेषन्तु त्रिप्राकारमिति स्मृतम् ॥ २० ॥


एकप्राकारकञ्चेत्तु अन्तर्द्वारयुतं कुरु  
भित्यूर्ध्वें सुदृढं कुर्याच्छत्राकारं शिरस्तथा ॥ २१ ॥



अथवा बद्धहर्म्ये तु कूटशालायुतन्तु वा  
प्राकारे तु द्वितीये वा मौलिका कृतिरेव वा ॥ २२ ॥


सभाकृतिर्वा कर्तव्या त्रितलं वा द्विभूमिकम्  
कारयेत्तु विशेषेण प्राकारं प्रतिगो पुरम् ॥ २३ ॥


शरादिनवहस्तं वा एकादशकरन्तु वा  
त्रयोदशकरं वापि गोपुराणान्तु विस्तरम् ॥ २४ ॥


पादादिकमथाद्ध्यर्द्धं पादोन द्विगुणायतम्  
प्राकारशिखरान्तं वा स्थूप्यन्तं वा समुच्छ्रयम् ॥ २५ ॥


हर्म्यगोपुरकंयापि शालाकृतिरथापि वा  
मौलिकाकृतिकंवापी कुर्यादेव तु गोपुरम् ॥ २६ ॥


गोपुरद्वारतुङ्गं स्यादुपानादुत्तरान्तकम्  
द्वारस्यैव चतुर्दिक्षु प्राकारेषु प्रकल्पयेत् ॥ २७ ॥


प्राकारे तु द्वितीये वा तृतीये पावके दिशि  
पवनालयं तु कर्तव्यं चतुश्शालासमन्वितम् ॥ २८ ॥


द्वितीय्य प्राकारैशान्ये कूपस्थानं प्रकीर्तितम्  
शक्रशाङ्करयोर्मद्ध्ये वार्यस्थानं प्रकीर्तितम् ॥ २९ ॥


आग्नेयशक्रयोर्मद्ध्ये धनस्थानमुदाहृतम्  
याम्यपावकयोर्मद्ध्ये पुष्पमण्टपमुच्यते ॥ ३० ॥


कुर्यात्स्नानाम्बुजालन्तु याम्यनैर्ऋतिमद्ध्यमे  
वारुणे नैर्ऋतेर्मद्ध्ये धर्मश्रवणमण्टपम् ॥ ३१ ॥


वारुणानिलयोर्मद्ध्ये कुर्यादायुधमण्टपम्  
वायव्य सोमयोर्मद्ध्ये शयनस्थानमुच्यते ॥ ३२ ॥


ईशानसोमयोर्मद्ध्ये यागमण्टपमुच्यते  
सौम्ये तु मध्यहारायां कुर्यादास्थानमण्टपम् ॥ ३३ ॥


अधुनादेशिकादीनामावासन्तु विधीयते  
बाह्यप्राकारबाह्ये च द्विदण्डं वार्द्धमेव वा ॥ ३४ ॥



व्यपोह्यसौम्यके देशे देशिका वा समुच्यते  
कर्तव्यं मौलिकाकारं चतुश्शालाग्रकन्तु वा ॥ ३५ ॥


पश्चिमे परिचाराणामावासं परिकीर्तितम्  
भिषजान्तु गृहं याम्ये दैवज्ञानां तथैव हि ॥ ३६ ॥


अम्बष्ठानां तु तत्रैव वाद्यकानामथेैन्द्रके  
शैवानाञ्चैव सर्वेषां प्राच्यामावासमुच्यते ॥ ३७ ॥


महाप्रतीनां वह्नौ तु याम्ये पाशुपतालयम्  
निर्ऋतौ कालमुखानान्तु बौद्धानां वारुणे तथा ॥ ३८ ॥


वायव्ये चार्हतानान्तु सौम्ये भूसुरसत्रकम्  
ज्ञानाभ्यासाय शालान्तु ऐशान्ये सम्प्रकल्पयेत् ॥ ३९ ॥


इन्द्र आग्नेययोर्मद्ध्ये कार्यं खातजलाशयम्  
याम्यपावकयोर्मद्ध्ये जलदानप्रपां कुरु ॥ ४० ॥


याम्यनैर्ऋतयोर्मद्ध्ये गोशालां सम्प्रकल्पयेत्  
निर्ऋतिवारुणयोर्मद्ध्ये कर्तव्यं सूतिकागृहम् ॥ ४१ ॥


वारुणानिलयोर्मद्ध्ये रोगार्तानां निवेशनम्  
कुर्यादक्षरशिक्षार्त्थं कुबेरानिलमद्ध्यमे ॥ ४२ ॥


उत्तरेशानयोर्मद्ध्ये धान्यस्थानमुदाहृतम्  
ईशानशक्रयोर्मद्ध्ये वेदाद्ध्ययनमण्टपम् ॥ ४३ ॥


तत्बाह्ये कल्पयेद्विद्वान् स्त्रीणां रागोपजीविनाम्  
क्रयविक्रयकानाञ्च पुष्पतैलोपजीविनाम् ॥ ४४ ॥


कुलालतन्तुवायानां मत्स्यमांसोपजीविनाम्  
नापितश्मश्रुकाराणां गोपालानान्तु कारुभिः ॥ ४५ ॥


रक्षकाणामथावासमापणस्थानमेव च  
बाह्ये त्वैशान्यदेशे तु श्मशानस्थानमुच्यते ॥ ४६ ॥


बाह्योत्तरे तु कर्तव्यं तक्षकादिनिवासनम्  
आवासं तत्बहिः कुर्यात् रजकानां तथैव च ॥ ४७ ॥



चण्डालानां कुटीराणि तद्बाह्ये तु प्रकल्पयेत्  
एवं स्वतः प्रधानस्य कल्पयेद्देशिकोत्तमः ॥ ४८ ॥


वास्त्वङ्गं कल्पयेद्धीमान् ग्रामे पैशाचिके पदे  
ग्रामतारशरांशैकं ग्रामबाह्ये विनिक्षिपेत् ॥ ४९ ॥


तत्पैशाचमिति ज्ञेयं ग्रामं पैशाचसंयुतम्  
शतं चतुश्चत्वारिंशदधिकं कारयेत् पदम् ॥ ५० ॥


कर्णसूत्रं ततः कृत्वा ऐशद्वयांशकेऽपि च  
इन्द्र ईशानयोर्मद्ध्ये सोमशाङ्करमद्ध्यमे ॥ ५१ ॥


यथेष्टं कारयेद्धीमान् प्रासादतोरणस्य तु  
तत्स्थाने स्थापयेल्लिङ्गं वास्त्वङ्गं विधिना तथा ॥ ५२ ॥


अन्यथा पुरदुर्गादौ शिवस्थानमिहोच्यते  
अष्टासु दिक्षु मद्ध्ये च शिवस्थानं प्रकल्पयेत् ॥ ५३ ॥


पूर्वपश्चिमदिक् द्वारं पुरप्रवरपूर्वकम्  
ग्रामे च सर्वदिक्ष्वे च पैशाचात् बहिरिष्यते ॥ ५४ ॥


महेशं कारयेम्भोधिं सद्योवास्तु समीष्यते  
तत्सभ्रमाद्विमर्यादि कुदृष्टिरहितश्शिवः ॥ ५५ ॥


वास्त्वङ्गस्थापनाच्चापि स्वप्रधाने शिवस्थितः  
तत्फलं कोटिगुणितं साधयेत् विधिना ततः ॥ ५६ ॥


ग्रामन्यासोक्तमार्गेण सर्वेषान्तु निवासनम् ॥ ५७ ॥



इति कारणागमे प्रतिष्ठातन्त्रे प्राकारलक्षणविधिपटलोष्टमः


