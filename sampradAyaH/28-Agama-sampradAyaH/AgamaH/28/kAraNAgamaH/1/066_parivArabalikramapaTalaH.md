+++
title = "०६६ परिवारबलिक्रमपटलः"

+++
परिवारबलिक्रमपटलप्रारम्भः  
अतः परं प्रवक्ष्यामि परिवारबलिक्रमम्  
सर्वलोकहितं पुण्यं सर्वदेवप्रियार्त्थकम् ॥ १ ॥


आलयस्सर्वभूतानां मूलाधार इति स्मृतम्  
उत्पन्नस्सर्वभूतानां बलदो बलिरुच्यते ॥ २ ॥


शौचकं शान्तिकञ्चैव सौख्यकञ्च ततः परम्  
शैविकं त्विति विज्ञेयं बलिदानञ्चतुर्विधम् ॥ ३ ॥


सौख्यकं शैविकं चैव बिम्बयुक्तं बलिन्ददेत्  
शौचकं शान्तिकञ्चैव बलिबेरयुतन्नव ॥ ४ ॥


वृषादिभ्यस्तथा पूर्वमिन्द्रादिभ्यो द्वितीयकम्  

[[४२०]]  

वज्रादिभ्यस्तृतीयन्तु भूतेभ्यस्तच्चतुर्त्थकम् ॥ ५ ॥


एवं शैविकमाख्यातं सौख्यकन्तु विनास्त्रकैः  
इन्द्राद्यैस्तद्विनाशान्तिर्द्वारादिवाहनान्तकम् ॥ ६ ॥


शौचकं त्विति विज्ञेयं बलिदेवं ततश्श्रुणु  
सर्वेभ्यो द्वारपालेभ्यस्तृप्तये नन्दिकालकौ ॥ ७ ॥


द्वारस्य दक्षिणे नन्दिं गङ्गामेवं तदुत्तरे  
वामपार्श्वे महाकालं यमुनां तस्य दक्षिणे ॥ ८ ॥


पुरतो वृषभं यष्ट्वा चाग्नेय्या पावकन्ततः  
सप्तमातृगणं याम्ये विघ्नेशं नैर्ऋते ततः ॥ ९ ॥


पश्चिमे तु गुहञ्चैव ज्येष्ठां वायव्य देशके  
सौम्यभागे तु दुर्गाञ्च ईशे क्षेत्रं समर्चयेत् ॥ १० ॥


द्वारं बलिविशेषेण नन्दिकालबलिन्ददेत्  
प्रथमे च महापीठे भास्करस्य बलिन्ददेत् ॥ ११ ॥


प्रथमावरणं प्रोक्तं द्वितीयावरणं श्रुणु  
गोपुरे दण्डिनं सव्ये मुण्डिनं वामपार्श्वके ॥ १२ ॥


रक्तकृष्णनिभौ चैव दण्डहस्तौ महाबलौ  
सर्वाभरणसंयुक्तौ सूची विस्मयसंयुतौ ॥ १३ ॥


उग्रदृष्टिसमायुक्तौ भीमरूपौ महाबलौ  
महोक्षं पूजयेदग्रे इन्द्रादीनां बलिन्ददेत् ॥ १४ ॥


इन्द्रञ्चैव तथाग्निञ्च यमञ्च निर्ऋतिं तथा  
वारुणञ्चैव वायुञ्च सोममीशानमर्चयेत् ॥ १५ ॥


पुनः प्रदक्षिणं कृत्वा ब्रह्मविष्णू समर्चयेत्  
नैर्ऋते चैव विष्णुञ्च ईशे ब्रह्माणमेव च ॥ १६ ॥


द्वितीया वरणं प्रोक्तं वज्रादीनां तृतीयके  
पीठाग्रे चास्त्रकं यष्ट्वा महापीठे बलिं क्षिपेत् ॥ १७ ॥


आमोदादिदलाग्रे वा तन्मूले वा समर्चयेत्  

[[४२१]]  

तदन्ते कर्णिका मद्ध्ये विघ्नं वा रुद्रभूतकम् ॥ १८ ॥


आमोदश्च प्रमोदश्च सुमुखो दुर्मुखस्तथा  
अविघ्नो विघ्नराजश्च षडैते भूतनायकाः ॥ १९ ॥


अविघ्नं कर्णिकामद्ध्ये आमोदं पूर्वदिग्दले  
याम्ये चैव प्रमोदञ्च सुमुखं पश्चिमे दले ॥ २० ॥


दुर्मुखन्तु दले सौम्म्ये विघ्नकारञ्च ईशके  
आमोदश्श्यामवर्णस्तु प्रमोदः कृष्णवर्णकः ॥ २१ ॥


सुमुखस्फटिकाभासो दुर्मुखः कुङ्कुमप्रभः  
अविघ्नो विद्रुमाभासो विघ्नकर्ताञ्जनप्रभः ॥ २२ ॥


द्विभुजाश्च द्विनेत्राश्च टङ्कपाशधरास्तथा  
उग्रदृष्टिसमायुक्ता भीमरूपामहाबलाः ॥ २३ ॥


सर्वाभरणसंयुक्ता नागयज्ञोपवीतकाः  
प्रासादाभिमुखास्सर्वे दीर्घदंष्ट्रोत्कटाननाः ॥ २४ ॥


एते द्वारादिपीठान्ता देवाश्च परिकीर्तिताः  
अथवान्यप्रकारेण प्रथमावरणे यदि ॥ २५ ॥


प्रथमं दक्षिणं कृत्वा वृषाद्यष्टकमर्चयेत्  
पुनः प्रदक्षिणं कृत्वा मातॄणां बलिमाचरेत् ॥ २६ ॥


गोपुरद्वारपालेभ्यो वृषञ्चास्त्रञ्च पूर्ववत्  
इन्द्रादींश्च दलाग्रेषु तन्मूले पीठभूतकान् ॥ २७ ॥


एवं बलिक्रमं कुर्यात् बलिदानक्रमं श्रुणु  
नित्यार्चने निवेद्यान्ते होमान्ते च समाचरेत् ॥ २८ ॥


देवदेवस्य विज्ञाप्य बलिबेरं समर्चयेत्  
रङ्गे वा शिबिकायां वा परिवारकमूर्द्धनि ॥ २९ ॥


बलिबेरसमायुक्तं बलिद्रव्य समायुतम्  
शुद्धान्नं पायसान्नं वा दद्ध्यन्नं वा घृतप्लुतम् ॥ ३० ॥


गन्धपुष्पसमायुक्तं धूपदीपसमन्वितम्  

[[४२२]]  

भेरीघोषेण संयुक्तं सर्ववाद्यसमन्वितम् ॥ ३१ ॥


छत्रचामरसंयुक्तं गणिकादिभिरावृतम्  
नानाध्वजसमायुक्तं जयशब्दसमन्वितम् ॥ ३२ ॥


स्तोत्रसङ्गीतनृत्तैश्च पञ्चशब्दसमन्वितम्  
शनैः प्रदक्षिणं कुर्यात् बलिदानसमन्वितम् ॥ ३३ ॥


आचार्यस्सुप्रसन्नात्मा सोष्णीषस्सोत्तरीयकः  
शुक्लगन्धानुलिप्ताङ्गश्शुक्लयज्ञोपवीतकः ॥ ३४ ॥


प्राङ्मुखोदङ्मुखस्थित्वा तत्तद्देवाग्रकेऽपि वा  
देवदक्षिणभागे वा पीठक्षालनमाचरेत् ॥ ३५ ॥


प्रोक्षणावाहने कृत्वा पाद्यमाचमनन्ददेत्  
अर्घ्यं गन्धञ्च पुष्पञ्च धूपदीपं तथैव च ॥ ३६ ॥


मुद्रया सह बद्ध्वाथ बलिन्दद्यात्स्वनामतः  
अर्घ्योदकस्रवं कुर्यात् हृदयाञ्जलिमुद्रया ॥ ३७ ॥


श्रेष्ठं करतलं पूर्णं मद्ध्यमं मुष्टिमात्रकम्  
अधमन्त्वाहुती मात्रं बलिरेकः प्रकीर्तितः ॥ ३८ ॥


अङ्गुष्ठतर्जनीभ्यान्तु धूपमुद्रेति कीर्तिता  
अङ्गुष्ठानामिकाभ्यान्तु दीपमुद्रेति कत्थ्यते ॥ ३९ ॥


देवानान्तु बलिं हस्ते भूतानां बलिमास्यके  
पैशाचानां क्षिपेद्भूमौ ऋषीणां पीठके बलिम् ॥ ४० ॥


अथवा सर्वदेवानां बलिपीठे बलिं क्षिपेत्  
बलिदानावसाने तु गीतनृत्तसमन्वितम् ॥ ४१ ॥


सर्ववाद्यसमायुक्तं प्रदक्षिणमथाचरेत्  
नृत्तगेयादिकं कुर्यादिन्द्रादिष्वष्टदिक्षु च ॥ ४२ ॥


अथवा पूर्वदिग्भागे चैशाने वा समाचरेत्  
धाम्ने तु तुल्यमेवेति पीठे वा त्रिः प्रदक्षिणम् ॥ ४३ ॥


भूर्भुवस्वस्त्रिलोकानां रक्षणार्त्थं विशेषतः  

[[४२३]]  

भूप्रदक्षिणकं पूर्वं द्वितीयं भुवः प्रदक्षिणम् ॥ ४४ ॥


स्वप्रदक्षिणकं पश्चात्प्रदक्षिणमहाबलम्  
बलिदानसमायुक्तं सर्वसम्पत्सुखावहम् ॥ ४५ ॥


आयुरारोग्यकरदं पुत्रपौत्रविवर्द्धनम्  
पादप्रक्षालनं कृत्वा प्रविशेदालयं प्रति ॥ ४६ ॥


इति परिवारबलिक्रमपटलष्षट्षष्टितमः  
