+++
title = "१३५ बालस्थापनप्रतिष्ठाविधिपटलः"

+++
बालस्थापनप्रतिष्ठाविधिपटलप्रारम्भः  
बालस्थानप्रतिष्ठान्तु प्रवक्ष्यामि विशेषतः  
द्विधाबालालयं प्रोक्तं प्रथमञ्च द्वितीयकम् ॥ १ ॥


ग्रामे वा नगरे वापि पत्तने राजधानिके  
एतेष्वन्येषु देशेषु मूलस्थानस्य वत्पुरा ॥ २ ॥


वास्तुनिर्देशनादान्ते कल्पितं प्रथमं भवेत्  
षडष्टौ च तथा पीठे लिङ्गे च पतिते तथा ॥ ३ ॥


शिल्पिनाकारिते हर्म्ये भिन्ने च पतितेऽपि च  
यन्नवीकरणार्त्थन्तु कर्तव्यं बालहर्म्यकम् ॥ ४ ॥


द्वितीयमिति विख्यातं बालालयं प्रजापते  
मासपक्षर्क्षवारादीन् नान्यबालग्रहस्य तु ॥ ५ ॥


लिङ्गस्थापनकस्योक्तमार्गेणैव समाचरेत्  
तेषु किञ्चिद्विशेषोस्ति श्रेष्ठा वै चरराशयः ॥ ६ ॥


मद्ध्यमो चोभयो ज्ञेयः अशस्तास्थिरराशयः  
द्वितीयाख्यं प्रकर्तव्यं मासपक्षादिभिर्विना ॥ ७ ॥


निश्चित्य मूलहर्म्यन्तु कारयेत्तरुणालयम्  
बाललिङ्गं प्रतिष्ठाप्य मूलन्तु स्थापयेत्ततः ॥ ८ ॥


बालहर्म्यं विनापूर्वं मूलस्थानन्न कारयेत्  
विना चेद्बालहर्म्येन पुत्रपौत्रविनाशनम् ॥ ९ ॥


मूलस्थानाग्रके कुर्यादीशाने वाथ सौम्यके  
प्राकारे तु तृतीये वा चतुर्त्थे पञ्चमेऽपि वा ॥ १० ॥


मद्ध्यमे तु प्रकर्तव्यं बालस्थानं क्रमेण तु  

[[६७३]]  

त्रिहस्ताभ्यां समारभ्य द्वादशाङ्गुलवर्द्धनात् ॥ ११ ॥


सार्द्धसप्तकरान्तन्तु बालालयमिति स्मृतम्  
तेष्वेकन्तु समारभ्य कारयेत्तरुणालयम् ॥ १२ ॥


शिलादारूमृण्मयं वा लिङ्गं बालग्रहस्य तु  
अश्वत्थोदुम्बरप्लक्षैश्शमी वृक्षश्च खादिरः ॥ १३ ॥


मधुकेनाथवा कुर्यात् बाललिङ्गं सलक्षणम्  
विकाराङ्गुलिमायाममधमाधममुच्यते ॥ १४ ॥


अङ्गुलाङ्गुलवृद्ध्या तु रन्ध्रलिङ्गानि कल्पयेत्  
लिङ्गोदयन्तु नाहं स्यात् सर्ववृत्तिमिहोच्यते ॥ १५ ॥


शिरो वा वर्तनं कुर्यात् छत्राकारं विशेषतः  
सतुर्यश्राब्जवृत्तं वा त्रिधापीठा कृतिस्मृता ॥ १६ ॥


लिङ्गेनाहन्तु विस्तारमुत्सेधं स्यात्तदर्द्धकम्  
इष्टकासु सुपक्वापि पीठं कुर्यात्तु तद्वयोः ॥ १७ ॥


रन्नन्यासं प्रकर्तव्यं पादशैलादिवर्जितम्  
ब्रंहसूत्रं विना कुर्यात् देवस्य प्रथमस्य तु ॥ १८ ॥


रुद्रभागं प्रमायामनाहन्तेनैव कल्पयेत्  
तन्नाहं पीठविस्तारं तस्यार्द्धं पिण्डिका त्रयम् ॥ १९ ॥


शेषं पूर्वोक्तवत् प्रोक्तं द्वितीयस्यैवमाचरेत्  
प्रागेव विधिना कुर्यात् विधिनाचाङ्कुरार्पणम् ॥ २० ॥


बालालयाग्रे कर्तव्यं मण्टपञ्चतुरश्रकम्  
विकारस्तम्भसंयुक्तं भानुस्तम्भयुतन्तु वा ॥ २१ ॥


पङ्क्तित्रयसमायुक्तं चतुर्द्वारं सतोरणम्  
दर्भमाला समायुक्तं वितानद्ध्वजसंयुतम् ॥ २२ ॥


मद्ध्यांशे वेदिकां कुर्यात्तच्चतुर्त्थांशकोन्नताम्  
वेदिकायाश्च परितश्चोपवेदिं प्रकल्पयेत् ॥ २३ ॥


वस्वङ्गुलन्तु विस्तारमुत्सेधञ्चतुरङ्गुलम्  

[[६७४]]  

तस्याश्च परितश्चाष्टदिक्षुकुण्डानि कल्पयेत् ॥ २४ ॥


दिशासु चतुरश्राणि कोणेष्वब्जानि कल्पयेत्  
ईशानचक्रयोर्मद्ध्ये प्रधानं वृत्तकुण्डकम् ॥ २५ ॥


मण्टपस्योत्तरे पार्श्वे स्नानश्वभ्रं प्रकल्पयेत्  
ततश्शिल्पिनमुद्वास्य पुण्याहन्तत्र कारयेत् ॥ २६ ॥


जलमद्ध्ये प्रपां कुर्यात्सर्वालङ्कारसंयुताम्  
प्रक्षाल्य पञ्चगव्यैश्च लिङ्गञ्चास्त्रेण देशिकः ॥ २७ ॥


शुद्धतोयेन संस्नाप्य गन्धादिभिर्हृदार्चयेत्  
वेष्टयेद्वस्त्रयुग्मेन लम्बकूर्चसमायुतम् ॥ २८ ॥


जलेषु जायते लिङ्गं सद्येनैव कुशोपरि  
त्रिरात्रञ्चैकरात्रं वा वेदायाममथापि वा ॥ २९ ॥


जलाधिवासनं कुर्यात्कण्ठमात्रजलेषु च  
ब्राह्मणान्भोजयेत्तत्र मण्टपे समलङ्कृते ॥ ३० ॥


वास्तुहोमन्ततः कुर्यात्प्रासादे वाथ मण्टपे  
पर्यग्निकरणं कुर्यात् वास्तुहोमाय वह्निना ॥ ३१ ॥


जलादानीय लिङ्गन्तु स्नानश्वभ्रोपरिन्यसेत्  
वस्त्रं विसृज्य लिङ्गन्तु पूर्ववच्छुद्धिमाचरेत् ॥ ३२ ॥


कौतुकं बन्धयेद्धीमान्प्रागुक्तविधिना सह  
वस्त्रेण वेष्टयेल्लिङ्गं मन्त्रेण नयनेषु च ॥ ३३ ॥


शालिभिर्वेदिकोर्द्ध्वे तु दशद्रोणैर्विनिर्मितः  
तण्डुलैस्तिलदर्भैश्च पुष्पैश्चैव परिस्तरेत् ॥ ३४ ॥


शयनं कल्पयेन्मद्ध्ये चर्मजाद्यैर्यजेद्धृदा  
सर्वातोद्य समायुक्तं स्तोत्रमङ्गलवाचकैः ॥ ३५ ॥


प्रागुक्तलक्षणोपेतस्त्वादिशैवस्सशिष्यकः  
दिव्यगन्धानुलिप्ताङ्गः पुष्पमाला विभूषितः ॥ ३६ ॥


शुक्लवस्त्रधरोष्णीषश्शुक्लवस्त्रोत्तरीयकः  

[[६७५]]  

पञ्चाङ्गभूषणैर्युक्तस्सकलीकृतविग्रहः ॥ ३७ ॥


प्रागुक्तलक्षणोपेतैर्वस्त्राङ्गुलीय धारिभिः  
मूर्तिपैस्सहितो दक्षस्त्वाचार्यश्चोत्तराननः ॥ ३८ ॥


शयने शाययेल्लिङ्गं प्राक्शिरस्कमधोमुखम्  
अभ्यर्च्य हृदयेनैव गन्धाद्यैरुपचारकैः ॥ ३९ ॥


द्रोणाम्बुपूरितं सूत्रवेष्टितं कूर्चसंयुतम्  
पञ्चरत्नसमायुक्तं सापिधानं सवस्त्रकम् ॥ ४० ॥


शिवकुम्भं न्यसेत्तस्य मूर्ध्निभागे तु वर्मणा  
वर्द्धनीं वामतस्थाप्य सूत्रादिभिस्समन्विताम् ॥ ४१ ॥


शिवमन्त्रं न्यसेत्कुम्भे द्ध्यात्वा देवीं सदाशिवम्  
अष्टत्रिंशत्कलोपेतं तस्य मूलेन पूजयेत् ॥ ४२ ॥


पूजयेत्तु स्वमन्त्रेण वर्द्धन्यान्तु मनोन्मनीम्    
मुकुलीं पद्ममुद्राञ्च लिङ्गमुद्रां प्रदर्शयेत् ॥ ४३ ॥


अभितस्तु घटानष्टौ द्रोणगन्धोदपूरितान्  
सूत्रादिभिस्समोपेतान् हेमटङ्कसमन्वितान् ॥ ४४ ॥


इन्द्रादिषु क्रमेणैव स्थापयेद्देशिकोत्तमः  
अनन्तादि शिखण्ड्यन्तान् स्वस्वमन्त्रैर्घटेषु च ॥ ४५ ॥


न्यस्त्वा तु गन्धपुष्पाद्यैर्नैवेद्यान्तं हृदार्चयेत्  
परिवारघटानष्टौ उपवेद्युपरिन्यसेत् ॥ ४६ ॥


सूत्रादिभिस्समोपेतान् द्रोणाद्योदकपूरितान्  
स्वस्वमन्त्रैः क्रमान्न्यस्त्वा गन्धादिभिर्हृदार्चयेत् ॥ ४७ ॥


द्वारकुम्भांश्च संस्थाप्य सूत्रादिभिस्समन्वितान्  
नवाग्निं वाथ पञ्चाग्निं कल्पयेद्देशिकोत्तमः ॥ ४८ ॥


विधायैवाब्जकुण्डानि पञ्चाग्निं कल्पयेत्ततः  
ऋगाद्यद्ध्ययनन्दिक्षु प्राक्कुर्यात् वेदपारगः ॥ ४९ ॥


अग्न्याधानादिकं सर्वमग्निकार्योक्तमाचरेत्  

[[६७६]]  

खदिराश्वत्थबिल्वश्चोदुम्बरश्च वटस्तथा ॥ ५० ॥


मायूरार्क्कपलाशाश्च पूर्वादिसमिधः क्रमात्  
पलाशस्य प्रधानस्य सर्वेषामिद्ध्ममुच्यते ॥ ५१ ॥


समिदाज्यान्न सिद्धार्त्थन्तिललाजयवास्तथा  
सक्तुं माषञ्च शालिञ्च वैणवञ्च क्रमेण तु ॥ ५२ ॥


सद्यादीशानपर्यन्तं मन्त्रैरेवं क्रमाच्चरेत्  
शतमर्द्धन्तदर्द्धं वा प्रत्येकं होममाचरेत् ॥ ५३ ॥


द्रव्यं प्रतिविशेषेण व्याहृत्याहुतिमाचरेत्  
त्रयम्बकेन मन्त्रेण हुत्वा स्पृष्ट्वा तु लिङ्गकम् ॥ ५४ ॥


आपोराजेति मन्त्रेण हुत्वा लिङ्गं स्पृशेत्ततः  
कद्रुद्रायेति मन्त्रेण हुत्वा लिङ्गं स्पृशेत्ततः ॥ ५५ ॥


पूर्णाहुतिञ्च शिरसा स्विष्टमग्नेति होमयेत्  
स्तोत्रमन्त्रजपद्ध्यानैरात्रिशेषं व्यपोह्य च ॥ ५६ ॥


अपरे दिवसे धीमान् स्नात्वा तु मूर्तिपैस्सह  
सकलीकरणं कृत्वा कुम्भान्सम्पूज्य पूर्ववत् ॥ ५७ ॥


पावकञ्चैव सम्पूज्य गन्धपुष्पादिभिः क्रमात्  
जयादिरभ्याधानञ्च राष्ट्रभृच्चक्रमाद्धुनेत् ॥ ५८ ॥


देवस्य त्वेतिमन्त्रेण होमयेत्तदनन्तरम्  
आचार्यं पूजयेत्तत्र वस्त्रहेमाङ्गुलीयकैः ॥ ५९ ॥


अधमं दशनिष्का च द्विगुणं मद्ध्यमं भवेत्  
त्रिगुणं चोत्तमं प्रोक्तं देशिकस्य तु दक्षिणा ॥ ६० ॥


दक्षिणान्दापयित्वा तु मूर्तिपानथ पूजयेत्  
दैवज्ञं पूजयेत्पश्चादद्ध्येतॄनपि पूजयेत् ॥ ६१ ॥


पूजयेन्मन्त्रजप्तॄंश्च पर्यष्टपरिचारकान्  
मुहूर्तान्नाडिकात्पूर्वे लिङ्गस्थापनमारभेत् ॥ ६२ ॥


उत्थाप्य शयनाल्लिङ्गं बालस्थानं प्रवेशयेत्  

[[६७७]]  

पीठस्यावटके देशे नवरत्नानि विन्न्यसेत् ॥ ६३ ॥


स्थापयेत्पिण्डिका मद्ध्ये ईशानेन तु पूजयेत्  
लिङ्गायामं त्रिधा कृत्वा भागं पीठे प्रदर्शयेत् ॥ ६४ ॥


स्थापने तु विशेषेण लिङ्गन्तु द्वारदिङ्मुखम्  
शर्करा सर्जचूर्णञ्च समं सङ्ग्राह्य देशिकः ॥ ६५ ॥


माहिषन्नवनीतञ्च यथा युक्त्या तु योजयेत्  
प्रक्षिप्योलूखले धीमान् विवरे तस्य योजयेत् ॥ ६६ ॥


मुहूर्ते समनुप्राप्ते गुरवे सन्निवेदयेत्  
शङ्खदुन्दुभिनादैश्च गीतनृत्तसमाकुलम् ॥ ६७ ॥


ब्रह्मघोषसमायुक्तं नानाभक्तजनैर्युतम्  
छत्रध्वजवितानैश्च वीणापटहनादयुक् ॥ ६८ ॥


ढक्कापणववाद्यैश्च घटमद्दलनादयुक्  
झल्लरी जर्झरी नादैर्धूपदीपसमायुतम् ॥ ६९ ॥


वर्द्धनी स्रावसहितं मङ्गलाङ्कुरसंयुतम्  
कुम्भानुद्धृत्य शिरसा बाह्यधामप्रदक्षिणम् ॥ ७० ॥


कृत्वा तु गर्भगेहे तु स्थापयेत्स्थण्डिलोपरि  
आसनं कल्पयेत्तत्र पूर्वोक्तविधिना सह ॥ ७१ ॥


अष्टत्रिंशत्कलान्न्यासं कृत्वा लिङ्गे विशेषतः  
ध्यायेत्सदाशिवं तत्र ईशानेनार्चयेद्बुधः ॥ ७२ ॥


कुम्भात् बीजं समादाय लिङ्गमद्ध्ये तु विन्न्यसेत्  
पिण्डिकायां न्यसेच्छक्तिं बीजं लिङ्गस्य गोचरे ॥ ७३ ॥


लिङ्गं कुम्भोदकैः स्नाप्य पिण्डिकां करकोदकैः  
अष्टविद्येश्वरांस्तत्र पीठे पूर्वादिषु न्यसेत् ॥ ७४ ॥


अर्चनोक्तं समभ्यर्च्य शेषं युक्त्या समाचरेत्  
परिवारघटेभ्यस्तु स्वस्थानेषु क्रमान्न्यसेत् ॥ ७५ ॥


स्नपनं कारयेत्पश्चात् प्रभूतहविषन्ददेत्  

[[६७८]]  

नित्योत्सवादिकान्सर्वान् बालस्थाने तु कारयेत् ॥ ७६ ॥


मूलालयप्रतिष्ठाञ्च क्षणकालविधिक्रमम्  
यात्राहोमन्तदर्द्धाभिर्जुहुयाद्देशिकोत्तमः ॥ ७७ ॥


एवं प्रथममाख्यातं द्वितीयमधुना श्रुणु  
पूर्वोक्तलक्षणोपेतं मण्टपं कारयेद्बुधः ॥ ७८ ॥


स्थापनादिवसात्पूर्वरात्रौ चैव विशेषतः  
मूलाग्रे हाग्रहः सम्यक् पूर्ववत्स्थण्डिले कृते ॥ ७९ ॥


कुम्भान्संस्थाप्य पूर्वोक्तविधिना देशिकोत्तमम्  
मूललिङ्गं समारभ्य गन्धाद्यैर्हविषान्तकम् ॥ ८० ॥


प्रणम्य देवदेवेशं कर्तृभिस्समनुज्ञकः  
वत्सरत्रयमारभ्य यावत् द्वादशवत्सरम् ॥ ८१ ॥


तेष्वन्तरेनवी कृत्वा तं पुनः स्थापयाम्यहम्  
इति विज्ञाप्य तत्कर्ता देशिकेन सहैव तु ॥ ८२ ॥


लिङ्गाद्देवं समावाह्य कुम्भमद्ध्ये न्यसेद्गुरुः  
पीठेदेवीं समावाह्य वर्द्धनीं मद्ध्यमे न्यसेत् ॥ ८३ ॥


--दग्रे होमकर्त्मार्त्थं स्थलं सकलकैश्शुभैः  
कृत्वाग्न्याधानकादीनि प्रागुक्तविधिनाचरेत् ॥ ८४ ॥


मूलेनैव तु मन्त्रेण आषाढं समिधं हुनेत्  
घृतं घृतेति मन्त्रेण घृतमन्त्रन्तु वर्मणा ॥ ८५ ॥


प्रत्येकं शतमर्द्धं वा तदर्द्धं वापि होमयेत्  
द्रव्यान्ते व्याहृतिं हुत्वा प्रणवाहुतिमाचरेत् ॥ ८६ ॥


वारैरङ्गारवाराद्यैर्नक्षत्रैस्तुरगादिभिः  
मेषाद्यैर्मासप्रमुखैः तिथिभिः प्रथमादिभिः ॥ ८७ ॥


अब्जान्तं जुहुयात्पश्चात् यावत्तावत्क्षणैष्टकम्  
होमद्रव्यं तदन्ते तु क्षणहोममिति स्मृतम् ॥ ८८ ॥


कुम्भानुद्धृत्य पूर्वोक्तमूर्तिपैस्सह देशिकः  

[[६७९]]  

संस्थाप्य देशिको यस्तु सर्वं पूर्ववदाचरेत् ॥ ८९ ॥


नित्यकार्याणि सर्वाणि तथानैमित्तिकानि तु  
बालस्थाने तथा कुर्याद्यावन्मूलप्रदेशके ॥ ९० ॥


सकलानान्तु सर्वेषां कर्तव्यो बालबिम्बके  
दारुणाप्रतिमा वापि पीठं वा चेष्टकामयम् ॥ ९१ ॥


जान्वन्तं कन्न्यसं प्रोक्तं बाह्वन्तं मद्ध्यमं भवेत्  
तन्मानमुत्तमं प्रोक्तं बालबिम्बस्य कीर्तितम् ॥ ९२ ॥


षोडशाङ्गुलमानेन पीठञ्चेत्सम्प्रकल्पयेत्  
विस्तारं तत्समं ज्ञेयं मेखलात्रयसंयुतम् ॥ ९३ ॥


एकैकं त्र्यङ्गुलन्तारमुत्सेधन्तु शराङ्गुलम्  
वेदाङ्गुलेन पद्मोच्चं द्व्यङ्गुलं कर्णिकोच्छ्रयम् ॥ ९४ ॥


कारयेदिष्टकाभिश्च सुस्निग्धासुधया सह  
द्वितीयस्योक्तवत्सर्वं कुर्वंस्तं षड्विशेषकम् ॥ ९५ ॥


प्रतिमां वाथपीठं वा दैविके स्थापयेद्बुधः  
मन्त्रभेदो भवेदत्र क्रियाभेदो न विद्यते ॥ ९६ ॥


एवं यः कुरुते मर्त्यस्सपुण्यां गतिमाप्नुयात् ॥ ९७ ॥


इति बालस्थापनविधिपटलः पञ्चत्रिंशदुत्तरशततमः  
