+++
title = "१३३ विशेषपूजाविधिपटलः"

+++
विशेषपूजाविधिपटलप्रारम्भः  
विशेषयजनं वक्ष्ये श्रुणुष्वकमलोद्भव  
नित्यन्नैमित्तिकञ्चैव काम्यन्तेति त्रिधा भवेत् ॥ १ ॥


नित्यन्तु त्रिविधं प्रोक्तं तद्विधानमिहोच्यते  
नित्यन्तु नित्यपूजाञ्च सन्ध्यां प्रतियजेत्क्रमात् ॥ २ ॥


प्रत्यहं पूजयेच्छम्भोर्नित्यपूजाविधानतः  
नित्यनैमित्तिकं वक्ष्ये श्रुणुष्वकमलासन ॥ ३ ॥


अमावास्याष्टमी चैव नित्येन पूजयेत्क्रमात्  
किञ्चिदस्मिन्विशेषोस्ति सितासितत्रयोदशी ॥ ४ ॥


रवेरस्तमयात्पूर्वे पृथक्पूजां समाचरेत्  
इत्येवं त्रिविधं प्रोक्तं पूजयेद्देशिकोत्तमः ॥ ५ ॥


नैमित्तिकमथो वक्ष्ये नित्यपूजानुकूलतः  
सङ्क्रान्तौ च चतुर्दश्यां पर्वण्युभयपक्षयोः ॥ ६ ॥


अयने विषुवे राहुग्रसने मासपूजके  
एतेष्वन्येषु सर्वेषु नैमित्तिकमिहोच्यते ॥ ७ ॥


नैमित्तिकन्तु नित्यान्ते कर्तव्यमविरोधतः  
नित्ये प्रवर्तमाने तु यदा नैमित्तिके भवेत् ॥ ८ ॥


समाप्येकेन कालेन नित्यन्नैमित्तिकञ्चरेत्  
सन्ध्याय परकाले वा पूर्वे वा विद्यते यदि ॥ ९ ॥


नैमित्तिकं स्वकाले तु कृतनित्यविरोधतः  
एकत्र चैवकालेन उभयत्रसमाचरेत् ॥ १० ॥


नैवेद्यान्तं वा दीपान्तं नैमित्तं नित्यमेव वा  

[[६६६]]  

विधाय प्राप्तकाले तु नैमित्तिकमथाचरेत् ॥ ११ ॥


स्वकालानुष्ठिता त्वैषा क्रियासर्वार्त्थसाधनी  
किञ्चिदस्तिविशेषोस्मिन् मासपूजाविधानके ॥ १२ ॥


प्रातस्सन्ध्यावसाने वा अन्यसन्ध्यावसानके  
अन्नपूजादिकं कृत्वा विधिवद्देशिकोत्तमः ॥ १३ ॥


मद्ध्याह्नयजने काले द्रव्यं लिङ्गाद्विसर्जयेत्  
जलेनैव तु संस्नाप्य शेषं पूर्ववदाचरेत् ॥ १४ ॥


उषः काले तु पूर्वाह्ने मद्ध्याह्ने वा पराह्नके  
सायाह्ने च प्रदोषे तु सङ्क्रमे सम्भवे सति ॥ १५ ॥


तीर्त्थञ्च यजनं कृत्वा एकाहोत्सवमाचरेत्  
रात्रौ वाथ दिवावापि ग्रहणे चन्द्रसूर्ययोः ॥ १६ ॥


तत्काले तीर्त्थमाश्रित्य पूजयेत्तु विशेषतः  
नैमित्तिकमिदं प्रोक्तं काम्यपूजामथ श्रुणु ॥ १७ ॥


यैः प्रार्त्थितप्रपूजास्तु सापूजाकामिकोच्यते ॥ १८ ॥


अतः परं प्रवक्ष्यामि विशेषयजनं श्रुणु  
सर्वरोगविनाशार्थमायुरारोग्य वर्द्धनम् ॥ १ ॥


मोक्षदं कामदं पुण्यं सर्वशत्रुविनाशनम्  
अनावृष्टौ च दुर्भिक्षे परराष्ट्रप्रवेशके ॥ २ ॥


राजाभिषेकसमये युद्धारम्भे तथैव च  
विशेषपूजां यत्नेन इष्टकाम्म्यफलप्रदम् ॥ ३ ॥


पूर्वाह्ने चैव मद्ध्याह्ने सायाह्ने च तथैव च  
अथवा मद्ध्यसन्ध्यायां प्रशस्तन्दक्षिणोत्तरम् ॥ ४ ॥


गोक्षीरेण तु सम्पूर्य क्रमेणैव विशेषतः  
घृतेनैवाभिषेकन्तु तच्छ्रेष्ठञ्च विशिष्यते ॥ ५ ॥


इक्षुसारफलं कृत्वा शालिभिर्विमलैस्तथा  

[[६६७]]  

गन्धपुष्पादिनाभ्यर्च्य हृदयेनैव मन्त्रतः ॥ ६ ॥


शरावे ताम्रपात्रे वा स्थापयेत्तु ततोपरि  
पञ्चगव्य विधिं स्थाप्य पञ्चामृतन्तु कल्पयेत् ॥ ७ ॥


पुण्याहं वाचयेत्तत्र पूजयित्वा विशेषतः  
त्रियम्बकेन मन्त्रेण कुर्यात्क्षीराभिषेचनम् ॥ ८ ॥


शिवाङ्गैश्चैव विद्याङ्गैर्ब्रंहपञ्चकमुच्चरन्  
शिवमन्त्रेण सम्पूज्य कुर्यात्तत्पञ्चगव्यकैः ॥ ९ ॥


व्योमव्यापि षडङ्गेन कुर्यात्पञ्चामृतन्तथा  
जलेन स्नापयेत्पश्चात्प्रासादेन तु मन्त्रतः ॥ १० ॥


आसनावरणादीनि पूर्ववत्परिकल्पयेत्  
नित्यपूजावसानान्ते विशेषयजनन्ततः ॥ ११ ॥


पायसान्नन्ददेत्पश्चात्कदलीफलसंयुतम्  
नैवेद्यन्दापयेत्पश्चात् यथाशास्त्रानुसारतः ॥ १२ ॥


इति विशेषपूजाविधिपटलस्त्रयत्रिंशदुत्तरशततमः  
