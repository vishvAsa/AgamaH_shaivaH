+++
title = "०९८ दुर्गास्थापनविधिपटलः"

+++
दुर्गास्थापनविधिपटलप्रारम्भः  
अथ वक्ष्ये विशेषेण दुर्गास्थापनमुत्तमम्  
सर्वसिद्धिकरं पुण्यं सदा विजयवर्द्धनम् ॥ १ ॥


यत्नेन स्थापयेद्देव्या दुर्गाया स्थापनं कुरु  
ग्रामवास्तु विमाने वा स्थापनस्य शिवालये ॥ २ ॥


शैलजं लोहजं वापि बेरं कुर्याद्विचक्षणः  
मानाङ्गुलेन वा कुर्यात् तालमानेन वा पुनः ॥ ३ ॥


यजमानाङ्गुलमानेन द्वारमानेन वा पुनः  
यथोक्तं प्रतिमां कृत्वा शुभमासं समारभेत् ॥ ४ ॥


अचलं शैलजञ्चेत्तु गर्भगेहवशाद्बुधः  
रत्नन्न्यासं प्रकर्तव्यं शैलजन्तु चलं विना ॥ ५ ॥


लोहजञ्चेत् कृते पीठे नैव पटसमायुते  
मण्डले स्थण्डिले पद्मे पीठमन्त्रे निधाय वै ॥ ६ ॥


पालिकाद्यङ्कुरैर्युक्ते दीपाद्यैश्च सुशोभिते  
सुमुहूर्त्ते सुलग्ने च नवरत्नानि विन्न्यसेत् ॥ ७ ॥


देवीं रत्नोपरिन्न्यस्त्वा सुदृढं लिर्वृणा कृतिः  
देव्याबीजमनुस्मृत्य तत्काले देशिकेन तु ॥ ८ ॥


सुदृढं शिल्पिनं कुर्यात् यथायुक्त्या तु कारयेत्  
देशिकं स्थपतिं पूज्य वस्त्रहेमाङ्गुलीयकैः ॥ ९ ॥


शालिभिस्थण्डिलं कृत्वा तण्डुलैस्थिलसंयुतम्  
गन्धाद्यैस्थण्डिलं पूज्य हृदयेन तु मन्त्रतः ॥ १० ॥


सदृष्टाधान्यराशञ्च वर्णाद्यैर्वसुदर्शयेत्  

[[५७६]]  

व्यपोह्य पटमत्रैव जनान्सर्वान् प्रदर्शयेत् ॥ ११ ॥


देशिकं शिल्पिनं पूज्य वस्त्राद्यैश्च विशेषतः  
शुद्धिं बिम्बार्हकं कृत्वा पञ्चगव्य कुशोदकैः ॥ १२ ॥


वस्त्रैराभरणाद्यैश्च भूषणैर्भूषणार्हकैः  
शिबिकायां समारोप्य सर्वातोद्य समायुतम् ॥ १३ ॥


रुद्रतोरणसंयुक्तं मयूरव्यञ्जनैर्युतम्  
पिच्छचामरसङ्कीर्णं पताकाद्यैश्च संयुतम् ॥ १४ ॥


वास्तुप्रदक्षिणं कृत्वा जले तीरे समाविशेत्  
वस्त्रप्रच्छादिता देवी कूर्चसूत्रेण संयुतम् ॥ १५ ॥


जलाधिवासनं कुर्यात् एकरात्रञ्जले तदा  
आलयाग्रे च तत्पर्श्वे दक्षिणे चोत्तरे तथा ॥ १६ ॥


नवहस्ताष्टहस्तं वा सप्तहस्तमथापि वा  
षोडशस्तम्भसंयुक्तं पङ्क्तित्रयसमायुतम् ॥ १७ ॥


पङ्क्तिमानसमुत्सेधं चतुर्द्वारसमायुतम्  
मण्टपन्तत्र कुर्वीत ब्रंहांशावेदिका भवेत् ॥ १८ ॥


रत्निमात्रसमुत्सेधा दर्पणोदरसन्निभा  
कुण्डानि कारयेत्तत्र दिशासु विदिशासु च ॥ १९ ॥


प्राक्कुण्डं वेदिका मद्ध्ये प्रधानं तत्र कल्पयेत्  
गोमयालेपनं कृत्वा प्रोक्षयेत्तु शिवाम्भसा ॥ २० ॥


स्थण्डिलं तत्र कर्तव्यं वेदिकोपरिशालिभिः  
तण्डुलैश्च तिलैरब्जं कृत्वा दर्भैः परिस्तरेत् ॥ २१ ॥


अण्डजाद्यैर्विशेषेण कल्पयेच्छयनं हृदा  
दीपैश्शैलाङ्कुरैर्युक्तैः प्रच्छन्नपटसंयुते ॥ २२ ॥


द्वारपूजादिकं सर्वं स्थापनक्रमवत्सुधीः  
एवं मण्टपसंस्कारं तोरणैश्च ध्वजैर्युतैः ॥ २३ ॥


जलादुत्तीर्य बिम्बन्तु प्रविशेदालयं ततः  

[[५७७]]  

शुद्धिं कृत्वा तु गव्यैश्च सेचयेत् गन्धवारिणा ॥ २४ ॥


गन्धाद्यैर्लेपितं बिम्बं नववस्त्रेण वेष्टयेत्  
हेमं कौतुकसूत्रन्तु बन्धयेद्दक्षिणे करे ॥ २५ ॥


शयने शाययेत् बिम्बं हृदयेन तु मन्त्रतः  
द्रोणार्द्धतोयसम्पूर्णान् वस्त्रेणैव तु वेष्टितान् ॥ २६ ॥


गन्धतोयेन सम्पूर्णान् हेमपद्मास्त्रसंयुतान्  
वरकूर्चसमायुक्तान् चक्रोपरिसमायुतान् ॥ २७ ॥


वस्त्रेण वेष्टितान् कुम्भान् चूतपल्लवशोभितान्  
देव्याश्च दक्षिणे पार्श्वे प्रधानञ्च घटन्न्यसेत् ॥ २८ ॥


दुर्गा कात्यायनी चैव विजया चापराजिता  
देवी वेगवती चैव गायत्री शर्वरी तथा ॥ २९ ॥


कान्तार्योक्त्क्रमेणैव मद्ध्यमा दिशि विन्यसेत्  
तत्तद्बीजमनुस्मृत्य कुम्भेष्वन्तर्जलन्न्यसेत् ॥ ३० ॥


गन्धादिभिरथाभ्यर्च्य हृदयादीन्यसेत्क्रमात्  
समिदाज्य चरून् लाजान् मुद्गमाषतिलांस्तथा ॥ ३१ ॥


प्रत्येकं शतमर्द्धं वा द्रव्यं प्रतिविशेषतः  
देव्यग्निञ्च प्रधाने तु कल्पयेद्देशिकोत्तमः ॥ ३२ ॥


तदग्निं सर्वकुण्डेषु निक्षिपेत्प्रणवेन तु  
अग्न्याधानादिकं कृत्वा द्रव्यहोमं समारभेत् ॥ ३३ ॥


मूलेन हृदयाद्यस्तु समिदादींश्च होमयेत्  
देवीगायत्रिमन्त्रेण पूर्णाहुतिमथाचरेत् ॥ ३४ ॥


तत्तन्मन्त्रेण संस्पृश्य होमान्ते व्याहृतिं क्रमात्  
एवं रात्रौ तु कर्तव्यं प्रभाते सुमुहूर्तके ॥ ३५ ॥


देवीमुत्थाप्य यत्नेन स्नानवेद्योपरिन्यसेत्  
व्यपोह्य वस्त्रकूर्चन्तु कल्पयेदासनं पुनः ॥ ३६ ॥


नवशक्तिसमोपेतमशेषाग्निविनिर्गतम्  

[[५७८]]  

गन्धाद्यैरासनं चाब्जं पूजयेद्देशिकोत्तमः ॥ ३७ ॥


ब्रह्मैरङ्गैस्सकीलन्तु बिम्बन्न्यस्त्वा क्रमेण तु  
पञ्चमस्य तृतीयन्तु मायानलसमन्वितम् ॥ ३८ ॥


चतुर्दशेन सम्भिन्नं बिन्दुनादसमायुतम्  
मूलमन्त्रमिदं प्रोक्तं तस्मात् ब्रह्माङ्गकल्पनात् ॥ ३९ ॥


सिंहध्वजा चैत्रैव विद्महेति परं पदम्  
ततो वै चक्रहस्ताय धीमही तत्परं पदम् ॥ ४० ॥


तन्नोदुर्गा युते चैव तथा चैव प्रचोदयेत्  
गायत्र्यासहितं मूलं ब्रंहैरङ्गैस्सुयोजयेत् ॥ ४१ ॥


सम्यक्सम्भाव्यते देवी प्रतिष्ठां कारयेत् गुरुः  
देशिकं पूजयेत्तत्र वस्त्रैराभरणैस्तथा ॥ ४२ ॥


दक्षिणाञ्च ततो देयं सुवर्णां शास्त्रचोदितम्  
मूर्तिपान्पूजयेत्तत्र दैवज्ञं पूजयेत्ततः ॥ ४३ ॥


पर्यष्ठं परिचाराणां भक्तानाञ्चैव दापयेत्  
वाद्यकं गायकञ्चैव नृत्तकं पूजयेत्ततः ॥ ४४ ॥


अत्रोपयोगद्रव्याणि आचार्यैश्चैव सङ्ग्रहेत्  
भ्रमणोत्सवमन्त्रेण स्थापनं कुरु यत्नतः ॥ ४५ ॥


वस्त्रैराभरणैर्भूष्य नैवेद्यन्न प्रदापयेत्  
एवं यः कुरुते मर्त्यः प्राप्नेति विजयं श्रियम् ॥ ४६ ॥


इति दुर्गा स्थापनविधिपटल अष्टनवतितमः  
