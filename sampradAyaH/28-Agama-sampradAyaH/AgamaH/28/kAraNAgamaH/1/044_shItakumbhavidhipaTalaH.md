+++
title = "०४४ शीतकुम्भविधिपटलः"

+++
शीतकुम्भविधिपटलप्रारम्भः  

[[३३२]]  

अथवक्ष्ये विशेषेण शीतकुम्भविधिक्रमम्  
सर्वलोकहितं पुण्यं सर्वदा सस्य वर्द्धनम् ॥ १ ॥


अनावृष्टौ ज्वरोत्पत्तौ महामारी प्रकोपने  
प्रवर्त्तितेऽग्निदिग्दाहे ग्रामेऽपिनगरेऽपि वा ॥ २ ॥


वाहनानान्तु रोगार्त्तौ शीतकुम्भन्तु कारयेत्  
प्रासादाग्रे तु कर्त्तव्ये मण्टपे स्थण्डिलं कुरु ॥ ३ ॥


शालिभिश्च वसुद्रोणैस्तस्यार्द्धैस्थण्डिलैरपि  
हस्तद्वयप्रविस्तारन्तन्मद्ध्येऽब्जं समालिखेत् ॥ ४ ॥


स्थण्डिलं गन्धपुष्पाद्यैः पूजयेद्धृदयेन तु  
पक्वबिम्बफलोपेतन्निष्कलङ्कं सुनिर्मलम् ॥ ५ ॥


द्रोणत्रयजलैः पूर्णं कृतं सत्कुम्भमुत्तमम्  
मद्ध्यमं खारिसम्पूर्णं शिवत्रयजलावहम् ॥ ६ ॥


अन्न्यसञ्जातिविख्यातं सूत्रेणैव तु वेष्टयेत्  
कुम्भं सद्येन सङ्गृह्य क्षालयेत्कवचेन तु ॥ ७ ॥


प्रोक्षयेत्पुरुषेणैव स्थापयेत्स्थण्डिलोपरि  
मधुनाज्येन वादध्ना क्षीरेणेक्षुरसेन वा ॥ ८ ॥


गन्धादिभिर्वा सम्पूर्य कूर्च्चन्तत्रैव निक्षिपेत्  
चन्द्रकान्तन्न्यसेत्तस्मिन्नथवा हेमपङ्कजम् ॥ ९ ॥


चतुर्त्थस्य द्वितीयेन प्रथमस्वरसंयुतम्  
वारिबीजसमायुक्तं बिन्दुनादसमन्वितम् ॥ १० ॥


दशार्णैरेव संवेष्ट्य परितश्च दले न्यसेत्  
वस्त्रैश्च सितवर्णैश्च चन्द्रं गन्धादिभिर्यजेत् ॥ ११ ॥


दर्शयेत्सुरभिमुद्रां विधानेन विधाय च  
वस्त्रयुग्मेन संवेष्ट्य पायसान्नं निवेदयेत् ॥ १२ ॥


याज्ञिकैः स्तरुभिः कुर्यात्त्रिपादी लक्षणान्वितम्  
रत्निमात्राधिकं लिङ्गं मूर्ध्निचोपरिकल्पयेत् ॥ १३ ॥



[[३३३]]  

त्रिपाददैर्घ्यमेवं तु कल्पवित्तमः  
युगाश्रं वासुवृत्तं वा द्वादशाङ्गुलनाहकम् ॥ १४ ॥


पक्षतालप्रमाणेन तदूर्द्ध्वे फलकां कुरु  
अब्ध्यङ्गुलेन सुषिरं वृत्तमद्ध्ये प्रकल्पयेत् ॥ १५ ॥


क्षालयेत्पञ्चगव्यैश्च शिवतोयेन सेचयेत्  
अधिवासनकाले तु पादानभ्यर्च्य देशिकः ॥ १६ ॥


गुणत्रयेण पादेषु गन्धपुष्पादिभिर्यजेत्  
वस्त्रेण वेष्टयेत्पादान्प्रोक्षयेत्पुरुषेण तु ॥ १७ ॥


ब्रह्माणं दक्षिणे पूज्य विष्णुं वामे तु पूजयेत्  
वृषभं पश्चिमे पूज्य त्रिपादेषु च देवताम् ॥ १८ ॥


महामायां न्यसेदूर्द्ध्वे फलकायास्वमन्त्रतः  
देशिको मूर्त्तिपैस्सार्द्धं होमकर्मसमारभेत् ॥ १९ ॥


पञ्चाग्निर्वानवाग्निर्वाप्येकाग्निर्वा तु कारयेत्  
ऐशान्यन्तु प्रधानन्तु महाशासु चतुर्ष्वपि ॥ २० ॥


विदिक्षु चतुरश्राणि प्रधानं वृत्तमेव च  
नवाग्न्यायतनं वापि पञ्चाग्न्यायतनन्तु वा ॥ २१ ॥


त्रयाग्न्यायतनं वापि एकाग्न्यायतनन्तु वा  
एकाग्न्यायतनञ्चेत्तु ईशान्यां सम्प्रकल्पयेत् ॥ २२ ॥


अग्न्याधानादिकं सर्वमग्निकार्योक्तमार्गतः  
समिधाज्य चरून्लाजान्सर्षपांश्च यवांस्तिलान् ॥ २३ ॥


समिधं सद्यमन्त्रेण शेषांश्चान्यैर्हुनेत्क्रमात्  
पलाशखदिराश्वत्थप्लक्षोदुम्बरमेव च ॥ २४ ॥


शमी च बिल्वपत्रञ्चाप्यपामार्गवटन्तथा  
पलाशन्तु प्रधाने स्यात्समिच्चक्रादिषु क्रमात् ॥ २५ ॥


प्रत्येकं शकमर्द्धं वा तदर्द्धं वापि होमयेत्  
पञ्चब्रह्मषडङ्गैश्च मूलेनैव हुनेत्पृथक् ॥ २६ ॥



[[३३४]]  

जयादिरभ्याधानञ्च राष्ट्रभृच्च क्रमाद्धुनेत्  
पूर्णाहुतिन्तु शिरसा स्विष्टमग्नेति होमयेत् ॥ २७ ॥


स्तोत्रैश्च नृत्तगेयाद्यैरात्रिशेषं व्यपोह्य च  
ततः प्रभाते विमले स्नानं कृत्वा तु देशिकः ॥ २८ ॥


प्रातस्सन्ध्यावसाने तु कुम्भारोहणमारभेत्  
गव्यैस्संस्नापयेद्देवं पञ्चब्रह्ममुदाहरन् ॥ २९ ॥


आसनं कल्पयित्वा तु यथाविधिपुरस्सरम्  
गन्धपुष्पैश्च धूपैश्च नैवेद्यैर्विविधैर्यजेत् ॥ ३० ॥


त्रिपादीन्स्थापयेद्धीमान्सूत्राग्नेः परिवर्जितम्  
आचार्यं पूजयेत्पश्चात् वस्त्रहेमाङ्गुलीयकैः ॥ ३१ ॥


निष्कत्रयाधमा ज्ञेया द्विगुणामद्ध्यमा स्मृता  
त्रिगुणा चोत्तमा प्रोक्ता देशिकस्य तु दक्षिणा ॥ ३२ ॥


आदावन्ते गुरोरेव दक्षिणान्दापयेत् बुधः  
मूर्तिपान्पूजयेत्पश्चात्प्रागुक्तविधिना सह ॥ ३३ ॥


सर्वलक्षणसंयुक्तं सर्वातोद्य समायुतम्  
कुम्भमुद्धृत्य शिरसा बाह्यधामप्रदक्षिणम् ॥ ३४ ॥


त्रिपादूर्द्ध्वे न्यसेत्कुम्भं व्योमव्यापिं समुच्चरन्  
सुषिरं कुम्भपृष्ठे तु कारयेत्तु विचक्षणः ॥ ३५ ॥


माषमात्रं सुवर्णेन चतुरङ्गुलमानतः  
नालन्तत्र प्रकर्त्तव्यं यवार्द्धसुषिरं कुरु ॥ ३६ ॥


तन्नालात्सततन्तोयं प्रावयेल्लिङ्गमूर्द्धनि  
तद्द्रव्येण समापूर्य स्थण्डिलेऽप्युपकुम्भकम् ॥ ३७ ॥


स्थापयित्वा विशेषेण मन्त्रन्यासादि वर्जितम्  
मद्ध्वादिशोषणात्पूर्वमुपकुम्भन्तु पूरयेत् ॥ ३८ ॥


मासं वाप्यर्द्धमासं वा अथवादिनसप्तकम्  
पञ्चाहं वा त्र्यहं वापि दिनमेकमथापि वा ॥ ३९ ॥



[[३३५]]  

यावन्निश्चित्यदिवसन्तावदेवं समाचरेत्  
ब्राह्मणान्भोजयेत् नित्यं यथा वित्तानुसारतः ॥ ४० ॥


कुम्भादेवस्रवे कुर्यानित्यं नैमित्तिकन्तथा  
पूर्वे निश्चित्य काले तु मद्ध्याह्ने त्ववरोहणम् ॥ ४१ ॥


कृत्वा सम्पूजयेद्देवं स्नपनं कारयेत्ततः  
शान्तिहोमन्ततः कृत्वा पूजयेत्तु विशेषतः ॥ ४२ ॥


एवं यः कुरुते मर्त्यस्सोऽन्ते मोक्षमवाप्नुयात् ॥ ४३ ॥


इति शीतकुम्भविधिपटलश्चतुश्चत्वारिंशत्तमः  
