+++
title = "००२ मन्त्रावतारपटलः"

+++
अथ द्वितीयो मन्त्रावतारपटलः

अस्मिन् तन्त्रे समासेन मन्त्रोच्चारं श्रुणुष्व तत्  
मन्त्रं विना क्रिया नास्ति कर्षणाद्यर्चनान्तका ॥ १ ॥


शिवस्सदाशिवश्चैव महेशो वा तथा क्रयः  
वाच्यवाचकराहित्यो वाङ्मनातीतगोचरः ॥ २ ॥


सर्वज्ञानगुणोपेतस्सर्वतत्वामलप्रभुः  
इत्थं भूतश्शिवः प्रोक्तो निष्कलश्चेति कीर्तितः ॥ ३ ॥


सकलन्निष्कलोपेतस्त्वष्टत्रिंशत्कलात्मकः  
सकलोत्कोऽङ्गसम्पूर्णो भुवनाध्वोत्तरो महान् ॥ ४ ॥


वर्णावेवध्वजोपेतो मन्त्रत्वा शुद्र आत्मकः  
पदाध्वाद्धस्तिरोमांस शुक्लमज्जास्थितत्वधृत् ॥ ५ ॥


सदाशिवषडध्वात्मा तस्य प्राणी शिवस्मृतः  
हृदयाद्यगसम्पूर्णो ध्याने सकलरूपधृक् ॥ ६ ॥


निष्कलस्तदभावे तु तस्मात् सकलनिष्कलः  
सदाशिवगुणोपेतो तस्य वामे मनोन्मनी ॥ ७ ॥


महेशस्सकलः प्रोक्तो नानारूपधरो हरः  
वह्नावाहनचिह्नाद्यैर्लयभोगाधिकारवान् ॥ ८ ॥


भवानी सहितो देवस्सर्वाकारेषु वामके

तस्मात्क्रियाणां मूर्तीनां मन्त्राणां श्रुणुवर्त्मते ॥ ९ ॥


नादं नादादिकं कूटं कलाण्डं पार्त्थिवान्वितम्  
वारुणं वह्निसंयुक्तं मरुत्षष्ठस्वरान्वितम् ॥ १० ॥


स्वरान्तबिन्दुनादाढ्यं नवर्णात्मा शिवं विदुः  
नादो हुङ्कारमित्युक्तं नादाद्यन्तु सकारकम् ॥ ११ ॥


कूटाक्षरो क्षकारं स्यात्कालार्णन्तु मकारकम्  
पृथ्वी बीजं लकारं स्यात् वरौ वरुणवह्नयोः ॥ १२ ॥


यकारं मारुतं बीजं षष्ठं स्वरसमन्वितम्  
मन्त्रः प्रोक्तश्शिवस्येह जगत्सृष्टिलयात्मकः ॥ १३ ॥


नादार्णन्तु समुद्धृत्य अर्चतुर्दशसंयुतम्  
बिन्दुनादसमायुक्तं नादाद्यं प्रथमान्वितम् ॥ १४ ॥


अष्टवर्गादिमञ्चैव तृतीयस्वरसंयुतम्  
सप्तवर्गान्तमुद्धृत्य प्रथमस्वरमण्डनम् ॥ १५ ॥


पञ्चाक्षरमिदं ह्येवं मन्त्रं सदाशिवस्य तु  
नादं कालसमोपेतं वह्निमारुतसंयुतम् ॥ १६ ॥


षष्ठस्वरसमायुक्तं बिन्दुनादसमन्वितम् ।  
एते महेशमन्त्रन्तु सर्वसिद्धिकरं परम् ॥ १७ ॥


पुनस्सान्तं समुद्धृत्य वह्निमाया समन्वितम्  
बिन्दुनादसमायुक्तं मनोन्मन्यास्तु मञ्चकम् ॥ १८ ॥


द्वितीयस्य तृतीयन्तु मायानलसमन्वितम्  
बिन्दुनादसमायुक्तं गौरी बीजमिदं परम् ॥ १९ ॥


षोडशस्वरसङ्घे तु नपुंसकविवर्जितम्  
द्वादशस्वरसङ्घेषु नादाख्याणुसमन्वितम् ॥ २० ॥


शान्तमीशानमित्युक्तं मन्ये रौद्रा इति स्मृताः  
शुक्लपीतारुणञ्चैव रक्तं वामञ्च कृष्णकम् ॥ २१ ॥


वर्णानीव षडङ्गानि त्रिणेत्राश्च चतुर्भुजाः

शूलं कपालहस्ताश्च अभयं वरदान्वितः ॥ २२ ॥


हस्तनेत्रौ तु रौद्रौ तु शेषाः सौम्या इति स्मृताः  
सदाशिवस्य रूपन्तु वक्ष्येऽहं द्विजसत्तमाः ॥ २३ ॥


कुन्देन्दुस्फटिकाभासा जटामकुटमण्डिताः  
पञ्चवक्त्रयुतास्तेषु प्रतिवक्त्रं त्रिलोचनम् ॥ २४ ॥


सर्वाभरणसंयुक्तं दशदोर्भिस्समन्वितम्  
शूलं परशुखड्गञ्च वक्त्राभयौ च दक्षिणे ॥ २५ ॥


पाशन्नागाङ्कुशञ्चैव घण्टां वह्निञ्च वामके  
दिव्याम्बरधरन्देवं दिव्यपुष्पैरलङ्कृतम् ॥ २६ ॥


दिव्यगन्धानुलिप्ताङ्गं शान्तरूपं स्मिताननम्  
मन्त्रोच्चारे स्मरेन्मन्त्री चतुर्दोर्भिस्समन्वितम् ॥ २७ ॥


रक्तवर्णो ज्वलां शुक्लवक्त्रेणैव विभूषिताम्  
सर्वाभरणसम्पूर्णपीनोरुजघनस्तनाम् ॥ २८ ॥


त्रिणेत्रां गन्धपुष्पाढ्यां केशालकविभूषिताम्  
पद्मोत्पलधरां देवीं वरदाभयपाणिनीम् ॥ २९ ॥


देवस्य वामभागे तु दिव्यरूपां मनोन्मनीम्  
चतुर्भुजो महेशस्तु जटामकुटमण्डितः ॥ ३० ॥


करण्डमकुटोपेतां नेत्रत्रयसमन्विताम्  
इत्थं भूतां वरां गौरीं भावयेत्तु विचक्षणः ॥ ३१ ॥


पृथिव्यादीनि बीजानि लवरयहकारकः  
प्रणवः प्रथमं प्रोक्तम् आ ई ऊ तदनन्तरम् ॥ ३२ ॥


व्योमव्यापिन् चतुर्त्थञ्च तदूर्ध्वं प्रणवं भवेत्  
अस्मिन् तन्त्रे विशेषेण दशाक्षरमिति स्मृतम् ॥ ३३ ॥


हुं फट्कारविसर्गान्तं मन्त्रं पाशुपदं स्मृतम्  
चिच्छचीच्छ्यक्षरं गृह्य ---- कृद्वर्णसंयुता ॥ ३४ ॥


क्षुरिकाद्यष्टवर्णन्तु सर्वकार्येषु पूजितम्

हृृं सृृं क्षृृं बीजमुख्यास्तु विद्याङ्गानि ततश्श्रुणु ॥ ३५ ॥


प्रशान्तायेति हृदयं प्रणवात्मने नमश्शिवः  
शिवाय हृृं शिखाज्ञेयं हुङ्कारस्तु पुरुष्टुतः ॥ ३६ ॥


फट् कारममृतश्चास्त्रमोजुंसो नेत्रमुच्यते  
विद्याङ्गस्त्विति विद्याता वषट्कारसमन्वितः ॥ ३७ ॥


अनन्तेशस्तथा सूक्ष्मश्शिवोत्तमश्चैकनेत्रकः  
एकरुद्रस्त्रिमूर्तिश्च श्रीखण्डश्च शिखण्डिकः ॥ ३८ ॥


अष्टविद्येश्वरा ह्येते त्रिणेत्राश्च चतुर्भुजाः  
सव्ये अभयवज्रौ तु वामे तु वरदाङ्कुशौ ॥ ३९ ॥


अङ्गसव्य सदोभेरी टङ्कशूलसमन्वितः  
रक्तं श्वेतं तथा नीलं पीतं कृष्णञ्च कुङ्कुमम् ॥ ४० ॥


अरुणञ्चाञ्जनं पूर्णं क्रमाद्विद्येशवर्णकम्  
गौरी चण्डेशनन्दीशो महाकालो वृषस्तथा ॥ ४१ ॥


गणेशश्चैव भृङ्गीशो महासेनो गणेश्वरः  
द्विनेत्राद्विभुजाश्यामा गौरी दक्षकरोत्पला ॥ ४२ ॥


द्विनेत्रा द्विभुजाश्चण्डाश्शम्भोर्वै टङ्कहस्तकाः  
चतुर्भुजं त्रिणेत्रस्तु कृष्णवर्णञ्चतुर्भुजः ॥ ४३ ॥


अभयं वरदोपेतो शूरस्तोमरशूलधृक्  
वृषभः श्वेतवर्णस्तु तीक्ष्णग्राहो महाबलः ॥ ४४ ॥


गजाननः त्रिणेत्रस्तु कुङ्कुमाभश्चतुर्भुजः  
पाशदन्तौ तु सव्ये तु वामे त्वङ्कुशलड्डुकौ ॥ ४५ ॥


नागयज्ञापवीतश्च लम्बोष्ठस्तु गणाधिपः  
चतुर्भुजस्त्रिणेत्रस्तु ,भृङ्गीशः पिङ्गलः प्रभुः ॥ ४६ ॥


दक्षिणे भयटङ्कौ तु वामे वरदशूलधृक्  
रक्तवर्णो महासेनो द्विनेत्रश्च चतुर्भुजः ॥ ४७ ॥


पुरन्दरोऽथ वह्निश्च यमो वै राक्षसेश्वरः

वरुणो नीलवर्णश्च ईशानो नन्तपद्मजः ॥ ४८ ॥


श्यामं रक्तन्तथा कृष्णं नीलञ्चानन्तनीलकम्  
शङ्खधूम्रञ्च शुक्लञ्च स्फटिकाभञ्च वर्णकम् ॥ ४९ ॥


अतसीपुष्पसङ्काशं दिक्पालानां निभानि वै  
वज्रादिपद्मपर्यन्तं लोकपालायुधस्मृतः ॥ ५० ॥


कुलिशश्शक्तिदण्डौ च खड्गपाशाङ्कुशस्तथा  
गदात्रिशूलञ्चक्रञ्च पद्मञ्चेति दशायुधाः ॥ ५१ ॥


नानावर्णमहाविद्युन्नीलजीमूतनीलगे  
पावकं पद्मरागञ्च तुषारञ्चेन्द्रनीलकम् ॥ ५२ ॥


शारदाभ्रञ्च मुक्तञ्च वज्रादीनान्तु वर्णकम्  
यक्षराक्षसपैशाचगन्धर्वाणां तथैव च ॥ ५३ ॥


सिद्धानां किन्नराणाञ्च ऋषीणां भैरवैरपि  
अन्येषां देवतानाञ्च स्वनामाद्यक्षरेण तु ॥ ५४ ॥


बिन्दुनादसमायुक्तं तेषां मन्त्रं प्रयोजयेत्

इति कारणाख्ये प्रतिष्ठातन्त्रे मन्त्रावतारपटलो द्वितीयः
