+++
title = "००५ अधिष्ठानविधिपटलः"

+++
अधिष्ठानविधिपटलप्रारम्भः  
अधिष्ठानविधिं वक्ष्ये उपपीठकपूर्वकम्  
आदौ चैव प्रकृत्यूर्ध्वे प्रथमं फलकां कुरु ॥ १ ॥


पादान्तरं तदुत्सेधं तदूर्ध्वमुपपीठकम्  
तन्मद्ध्ये तस्यबाह्ये तु तस्योच्चार्त्थन्तु नीव्रकम् ॥ २ ॥


वस्त्वाधारसमायामं समं वा पादहीनकम्  
अर्द्धं वोच्चकमेवन्तु उपपीठस्य कीर्तितम् ॥ ३ ॥


अङ्घ्रिका द्विगुणं वापि पादोनद्विगुणन्तु वा  
द्विगुणार्द्धन्तु वा बाह्ये उपपीठस्य विस्तरम् ॥ ४ ॥


उपपीठस्य चोत्सेधं भवेद्विंशति भागतः

उपानात् पञ्चभागान्तमर्द्धेनार्द्धेन वर्द्धयेत् ॥ ५ ॥


तस्योर्ध्वे चोपपीठन्तु कारयेल्लक्षणान्वितम्  
श्रीकरं ललितं भद्रमुपपीठं त्रिधामतम् ॥ ६ ॥


कलांशं विभुजेदायः पक्षांशं जन्म उच्यते  
द्विभागे पञ्चकञ्चैव पट्टिकांशेन कीर्तितम् ॥ ७ ॥


कौशीकांशेन कर्णन्तु व्योमांशेनोर्ध्वपट्टिका  
पक्षांशेनोर्ध्वपद्मं स्यान्महापट्टी तथैव च ॥ ८ ॥


तत्कर्णस्यैव वा बाह्ये मसूरं जगती समम्  
पादताराष्टभागैकहीनं कर्णप्रतारकम् ॥ ९ ॥


एवं श्रीकरमाख्यातम् आयामं पूर्ववत् भजेत्  
अश्विन्यंशेन जन्मन्तु कम्पमेकेन कारयेत् ॥ १० ॥


अधः पद्मं द्विभागेन कम्पमेकेन कारयेत्  
भूतांशं कन्धरं प्रोक्तमेकांशं वेत्रमुच्यते ॥ ११ ॥


ऊर्ध्वपद्मद्विभागेन महापट्टी तथैव च  
ललितं ख्यातमेवन्तु आयामं त्वष्टधा भवेत् ॥ १२ ॥


अंशेन पादुकां कुर्यादर्द्धांशं कम्पमुच्यते  
युगांशं गलमित्युक्तमर्द्धांशं वेत्रमुच्यते ॥ १३ ॥


महापट्टिद्विभागेन भद्रमेवं प्रकीर्तितम्  
सिंहव्यालगजैर्वापि भूतकैस्संयुतानि वै ॥ १४ ॥


उपपीठं समाख्यातमधिष्ठानमथोच्यते  
प्रथमं फलकोर्ध्वे वा उपपीठे ध्वजेऽपिवा ॥ १५ ॥


उपानोर्ध्वे त्वधिष्ठानं कल्पयेदुभयेऽपिवा  
प्राक् बाह्ये जन्मनिर्यूहं मूले पादद्वयं भवेत् ॥ १६ ॥


निर्यूहं त्रिविधं कृत्वा बाह्ये कांशं व्यपोह्य च  
पक्षांशेन समायुक्तं कारयेज्जगतीं पुनः ॥ १७ ॥


मसूरकमधिष्ठानं वस्वाधारं धृतालकम्

चत्वार्ये तानि नामानि पर्याय वचनानि च ॥ १८ ॥


प्रथमं पादबन्धञ्च द्वितीयं प्रतिबन्धकम्  
एकैकन्तु चतुर्भेदं पद्मकं पद्मपूष्कलम् ॥ १९ ॥


पद्मासनन्तु भेदानि पादबन्धस्य सुव्रत  
प्रतिक्रमं प्रकीर्णञ्च प्रतिसुन्दरमेव च ॥ २० ॥


प्रतिबन्धस्य भेदानि कारयेल्लक्षणान्वितम्  
एकोनसङ्करं कुर्यादेकेनैकत्र वा पुनः ॥ २१ ॥


यदधिष्ठानमानन्तु त्रयोविंशति भागभाक्  
पर्वतांशं जगत्युच्चमब्ध्यंशं कुमुदोन्नतम् ॥ २२ ॥


वस्वंशं कुमुदं ज्ञेयमेकांशेनोर्ध्वपट्टिका  
कन्धरन्तु गुणांशेन व्योमांशेनोर्ध्वपट्टिका ॥ २३ ॥


महापट्टिगुणांशेन एकं स्यात्पादबन्धनम्  
धराधरोच्चं विभजेदेकविंशति भागतः ॥ २४ ॥


अधः पद्मं द्विभागेन कम्पमेकेन कारयेत्  
जगत्युच्चं शरांशेन युगांशं कुमुदं भवेत् ॥ २५ ॥


अष्टांशं कुमुदं प्रोक्तं कम्पमेकं न कारयेत्  
गुणांशं कन्धरं प्रोक्तं व्योमांशं वेत्रमुच्यते ॥ २६ ॥


कम्पमेकेन कर्तव्यं महापट्टीगुणांशकम् ।  
पद्मकञ्चैवमाख्यातमायामं पूर्ववत् भजेत् ॥ २७ ॥


कम्पमेकेन कर्तव्यं रसांशं पद्मतुण्डकम्  
अंशेन कम्पमित्युक्तमंशेनोर्ध्वं सरोरुहम् ॥ २८ ॥


वेदांशं कुमुदं प्रोक्तम् अंशेनाथ सरोरुहम्  
अंशेन कम्पमित्युक्तं पक्षांशं खण्डमुच्यते ॥ २९ ॥


वेत्रमंशेन कर्तव्यमंशेनोर्ध्वसरोरुहम्  
महापट्टिं द्विभागेन कारयेत्तु विचक्षणः ॥ ३० ॥


पद्मपुष्कलमेवं स्यादायामं पूर्ववत् भजेत्

पक्षभागमथोब्जन्तु व्योमांशं वेत्रमुच्यते ॥ ३१ ॥


भूतांशं जगतीप्रोक्तम् अंशेनाथ सरोरुहम्  
अर्द्धांशं कम्पमित्युक्तमूर्ध्वपद्मं तथैव च ॥ ३२ ॥


कुमुदोच्चं चतुर्भागमर्द्धेनाथ सरोरुहम्  
अर्द्धांशेनैव कम्पन्तु सार्द्धपक्षांशकं गलम् ॥ ३३ ॥


अर्द्धांशेनैव पद्मन्तु ऊर्ध्वपद्मं तथांशकम्  
महापट्टी द्विभागेन एतत्पद्मासनं स्मृतम् ॥ ३४ ॥


पादबन्धकमप्येवं प्रतिबन्धमथ श्रुणु ।  
तीर्त्थांंशं विभजेदायं भूतांशं जगती भवेत् ॥ ३५ ॥


तथा वै कुमुदोत्सेधं कम्पमेकेन कारयेत्  
एकेनान्तरितं प्रोक्तं प्रतिमुख्यन्तु द्व्यंशकम् ॥ ३६ ॥


प्रतिमुखं कर्करी भूतं नागवक्त्रमथापि वा  
प्रतिवाजनमंशेन एतत्स्यात्प्रतिबन्धनम् ॥ ३७ ॥


मसूरकोच्चं विभजेत् षड्विंशत् भागतस्ततः  
जगत्युच्चं रसांशं स्यात् सारांशं वप्रमुच्यते ॥ ३८ ॥


व्योमांशं कम्पमित्युक्तं गुणांशेन गलं भवेत्  
कम्पमेकेन कर्तव्यमेकेनोर्ध्वसरोरुहम् ॥ ३९ ॥


कपोतन्तु युगांशेन अंशेनालिङ्गमुच्यते ।  
एकेनान्तरितं प्रोक्तं प्रतिमुख्यं द्वितीयकम् ॥ ४० ॥


प्रतिवाजनमेकेन कल्पयेत् कल्पवित्तमः ।  
एतत्प्रतिक्रमं प्रोक्तमायामं पूर्ववत् भवेत् ॥ ४१ ॥


पद्मतुण्डं रसांशेन भूतांशं कुमुदो भवेत्  
कम्पमेकेन कर्तव्यमेकैकोर्ध्वसरोरुहम् ॥ ४२ ॥


कपोतन्तु युगांशेन कम्पमेकेन कारयेत्  
एकेनान्तरितं प्रोक्तं प्रतिमुख्यन्तु द्व्यंशकम् ॥ ४३ ॥


प्रतिवाजनमेकन्तु एतत्प्रकीर्णकं स्मृतम्

त्रिंशदेकोनभागेन आयामं विभजेत्ततः ॥ ४४ ॥


अधः पद्मद्विभागेन एकांशेनैव कम्पकम्  
जगती भूतभागन्तु अद्ध्यर्द्धेनोर्ध्वकम्पकम् ॥ ४५ ॥


अर्द्धांशं कम्पमित्युक्तम् अंशेनोर्ध्वसरोरुहम्  
कुमुदोच्चं गुणांशेन पुंसेनार्द्धसरोरुहम् ॥ ४६ ॥


अंशेन कम्पमित्युक्तं गुणांशं गलमुच्यते  
अंशेनैकोर्ध्वकम्पन्तु एकांशेनोर्ध्वपद्मकम् ॥ ४७ ॥


कपोतोच्चं गुणांशेन अंशेनालिङ्गमुच्यते  
अन्तरीतं तथांशेन प्रतिमुख्यन्तु द्व्यंशकम् ॥ ४८ ॥


एकेन वाजनं प्रोक्तं मकरव्यालसिंहकैः  
गजैश्च वल्लिपत्रैश्च नानालीलासमन्वितम् ॥ ४९ ॥


मकरास्येवनिक्रान्ता व्यालविद्याधरान्वितम्  
एवमन्तरिते कुर्यात् कपोते नासिकायुतम् ॥ ५० ॥


प्रतिसुन्दरमेतत् स्यात् वेशनिर्गमनं श्रुणु  
वेत्राणाञ्चैव सर्वेषां वेदभागैकनिर्गमम् ॥ ५१ ॥


यावज्जगति निर्यूहं तावद्वप्रस्य निर्गमम्  
पद्मानाञ्चैव सर्वेषां नीव्रन्तं सममुच्यते ॥ ५२ ॥


एषां पादं बहिर्नीव्रं तावत्प्रोक्तन्तु वेशनम्  
अधस्तात्तु महापट्ट्या नाली निर्गमनं कुरु ॥ ५३ ॥


हस्तं वाथ त्रिपादं वा वितस्तिर्वा विशेषतः  
व्रजेत् बाह्ये विनिक्रान्ता नालींशैवमयीन्तथा ॥ ५४ ॥


गजोष्ठसदृशाकारा सकृत्रिममुखोत्तरा  
भूतसिझोपगूढावा साधारा वाथकारयेत् ॥ ५५ ॥


द्विदण्डं वा त्रिदण्डं वा गर्भगेहे तु वेशनम्  
लिङ्गतारत्रिपादं वा द्विगुणं वार्द्धमेव वा ॥ ५६ ॥


प्रणालमूलविस्तारं त्रिभागैकाग्रविस्तरम्

व्यासत्रिभागभागोनं बहुलं तत्त्रिभागभाक् ॥ ५७ ॥


वारिसञ्ञ्चारगम्भीरं तारंश्लक्ष्णञ्च झर्झरम्  
अनिम्नोन्नतमाभित्तेस्तदत्यग्रात् क्रमोन्नतम् ॥ ५८ ॥


सर्वातोद्य समायुक्तं ततो मङ्गलवाचकैः  
शान्तिहोमं ततः कृत्वा आचार्यं पूजयेत्ततः ॥ ५९ ॥


शिल्पिनं पूजयेत्पश्चात् सुमुहूर्ते सुलग्नके  
आचार्यस्सुप्रसन्नात्मा वारुणं सूक्तमुच्चरेत् ॥ ६० ॥


तक्षकः स्थापयेन्नालीं सुस्निग्धांसुदृढां क्रमात्  
लिङ्गप्रासादगर्भस्य यावन्नालस्य चावधि ॥ ६१ ॥


धारान्तु केवलं कुर्यात् भित्तेस्तालस्य सीमनि  
श्रेष्ठमद्ध्यमकानिष्ठं लिङ्गस्य स्थापनं त्रिधा ॥ ६२ ॥


धरातलसमाप्ते तु स्थापनं चोत्तमं भवेत्  
द्वारबन्धस्य पूर्वे तु स्थापनं मद्ध्यमं भवेत् ॥ ६३ ॥


मूर्द्धोपलस्य पूर्वे तु स्थापनं कन्यसं भवेत्  
यः करोत्यन्यधा चैव आभिचाराय चैव हि ॥ ६४ ॥



इति कारणागमे प्रतिष्ठातन्त्रे अधिष्ठानविधिपटलः पञ्चमः


