+++
title = "१० पितृयज्ञविधि-पटलः"

+++
  
  
  
अथ पितृयज्ञविधि-पटलः  
  
अथातः सम्प्रवक्ष्यामि पितृयज्ञविधिक्रमम् ।  
दहनान्ते बलिङ्कृत्वा एकोद्दिष्टन्तदन्तिके ॥ १०-१ ॥  
  
आश्रमाणां त्रयाणाञ्च बलिपिण्डोदक क्रिया ।  
कर्तव्यं द्वारवामे तु न्यस्त्वा चात्मशरावकम् ॥ १०-२ ॥  
  
कूर्चं प्रादेशमात्रन्तु अश्ममध्ये विनिक्षिपेत् ।  
पितृदैवतमावाह्य गन्धपुष्पादिनार्चयेत् ॥ १०-३ ॥  
  
तस्य तत् गोत्रनाम्ना तु सर्वद्रव्यं हृदाबुधः ।  
प्रथमेह्नि बलिन्दत्वा चान्येष्वेवन्तु दापयेत् ॥ १०-४ ॥  
  
तस्य प्रीतिकरं द्रव्यं दापयित्वा प्रयत्नतः ।  
पितृपूजा यदा कुर्यात् तस्य तुष्टिप्रदं सदा ॥ १०-५ ॥  
  
द्वितीयेहनितन्त्रात्मा दाहकेन समन्वितः ।  
सपिण्डैः सहगत्वा तु श्मशाने चाग्निके पुनः ॥ १०-६ ॥  
  
घृतक्षुरसमायुक्तं शेषाङ्गं दहनञ्चरेत् ।  
सप्ताहे नवभाण्डन्तु अस्थिसङ्ग्रहणं तथा ॥ १०-७ ॥  
  
सक्तुलाजोदना पूपैश्चतुर्दिक्षु च दापयेत् ।  
अङ्गैरङ्गादिकन्धार्य तन्मन्त्रेणैव निक्षिपेत् ॥ १०-८ ॥  
  
पुण्यनामा तु मतिमान् शुभार्थाय च देहिनाम् ।  
नवाहे वा पराह्णे तु शरावाश्मसुपूर्ववत् ॥ १०-९ ॥  
  
दशरात्रमति क्रम्य सर्वान्तस्थान्विसर्जयेत् ।  
स्थापयित्वा जलान् सर्वान् गोमयेन तु लिप्य वै ॥ १०-१० ॥  
  
पुण्याहं तत्र कुर्वीत ग्रहेऽस्मिं तदशेषतः ।  
एकादशाहे कर्तव्यमेकोद्दिष्टं विसर्जयेत् ॥ १०-११ ॥  
  
कृतिकालमथारभ्य सुभक्षापेक्षकं विना ।  
ग्रहे वा पुरतो वापि प्रपां वै कारयेत् बुधः ॥ १०-१२ ॥  
  
चतुरश्रे समेशुभ्रे सर्वालङ्कारसंयुते ।  
शैवतन्त्रविदः सर्वान् तस्य मध्ये समावहेत् ॥ १०-१३ ॥  
  
पाद्याचमनार्घ्यं दत्वा नम स्मृत्वा तु चाग्रतः ।  
ममेदं पितृयागन्तु सर्वशास्त्रार्थमस्तु वै ॥ १०-१४ ॥  
  
अनुग्रह्णं त्विति ब्रूयादावर्तेका वटद्वयम् ।  
श्राद्धकर्म समारभ्य दक्षिणे तत्पदार्थिनः ॥ १०-१५ ॥  
  
पदार्थिनो निमित्तञ्च विश्वेदेव पुरस्कृतान् ।  
शैवाचारवृतांश्चैव श्रोत्रियान् प्रियदर्शिनः ॥ १०-१६ ॥  
  
सङ्ग्राह्यैतान् नमस्कृत्वा पादौ शौचं ततः कुरु ।  
कारयेच्चद्वयं पूर्वन्तयोर्दर्भान् परिस्तरेत् ॥ १०-१७ ॥  
  
प्रक्षिप्याथ तिलं मध्ये तैलेनाभ्यञ्जनं ततः ।  
सर्वानभ्यञ्जनङ्कृत्वा स्नानं सर्वान् समाचरेत् ॥ १०-१८ ॥  
  
देवाग्नि पितृयज्ञार्थं स्थण्डिलं त्रयमत्र वै ।  
उत्तरे देवदेवेशं मध्यमेऽग्नीं प्रकल्पयेत् ॥ १०-१९ ॥  
  
दक्षिणे पितृपिण्डं च शूर्पाकारन्तु देशिकः ।  
कारयेद्व्यजनं भक्त्या शिवस्य विधिपूर्वकम् ॥ १०-२० ॥  
  
मेध्येऽग्निं विधिवद्धुत्वा दक्षिणाग्निं परिसरेत् ।  
तद्वत् परिधयस्तत्र समिदाज्योदनैस्तिलैः ॥ १०-२१ ॥  
  
हुतायना ममूलेन प्रत्येकन्तु शताहुतिः ।  
सहस्राक्षरमन्त्रेण होमङ्कृत्वा तु शक्तितः ॥ १०-२२ ॥  
  
अघोरेण शतं हुत्वा स्वनाम्ना तु शताहुतिः ।  
निमित्तञ्च त्रयम्भोज्यं विश्वौ देवौ प्रपूजयेत् ॥ १०-२३ ॥  
  
गन्धाद्यैश्च समभ्यर्च्य वर्धनीञ्च सतण्डुलाम् ।  
वस्त्रं कांसं सुवर्णञ्च शयनं पादुकं तथा ॥ १०-२४ ॥  
  
दक्षिणाञ्च यथा शक्त्या दापयेत् भक्तिसंयुतः ।  
ताम्बूलन्तु विशेषेण दत्वा वैकम्प्रणम्य च ॥ १०-२५ ॥  
  
दर्भाग्रैसुसमुद्वास्य पश्चात् पिण्डन्तु देशिकः ।  
शूर्पे सोदनदद्याच्यैर्मर्दयेत् सा पदंशकैः ॥ १०-२६ ॥  
  
कदली पुष्पवत् पिण्डं दक्षिणाग्रं विशेषतः ।  
स्वाहान्तं प्रणवान्तं वा मन्त्रमेतदुदाहृतम् ॥ १०-२७ ॥  
  
चतुर्थ्यन्तं हिते मध्ये तस्य नामसमन्वितम् ।  
तत्सूत्र गन्धपुष्पञ्च धूपदीपं विशेषतः ॥ १०-२८ ॥  
  
तिलं दत्वोदकञ्चैव ताम्बूलमपि पार्श्वकाः ।  
ध्यात्वा परमसत्भावं शिवं तत्वैकतां बुधः ॥ १०-२९ ॥  
  
पात्रे पिण्डं समुत्थाप्य ततो हंसन्नियोजयेत् ।  
शैवान् सम्भोज्ययत्नेन पिण्डं रात्रौ जलेक्षिपेत् ॥ १०-३० ॥  
  
पित्रयज्ञविधिः प्रोक्तः सपिण्डीकरणं शृणु ।  
  
इति पितृयज्ञविधिपटलोदशमः ॥ १० ॥  
  
  
