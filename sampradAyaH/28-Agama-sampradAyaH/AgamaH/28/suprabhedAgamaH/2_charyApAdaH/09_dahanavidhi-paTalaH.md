+++
title = "०९ दहनविधि-पटलः"

+++
अथ दहनविधि-पटलः  
  
अतः परं प्रवक्ष्यामि दहनस्यविधिक्रमम् ।  
यदा चैतन्यरहिते प्रारभेद्दहनक्रियाम् ॥ ९-१ ॥  
  
दहनञ्च कृतिं भद्रञ्चावटाग्निकमेव च ।  
अवटादि क्रियाः सर्वाः सङ्क्षेपाच्छृणु सुवृत ॥ ९-२ ॥  
  
गर्भस्रावञ्च पतनमुढगर्भं तथा प्रजाः ।  
चौलकार्यादयोमर्त्या ये मृताश्चावटाभिकाः ॥ ९-३ ॥  
  
दहनं हलिकर्मादि वर्ज्यन्तेषां प्रयत्नतः ।  
पवनोर्ध्व मृतिर्येषामब्दं प्रतिदिनेदिने ॥ ९-४ ॥  
  
बलिदाहाद्यकर्माणि सममेतदुदाहृतम् ।  
दशवर्षादतिक्रान्ते दशाहं दापयेत् बलिम् ॥ ९-५ ॥  
  
अवटाग्निककार्यं तु समासात् प्रोच्यतेऽधुना ।  
कृत्वा शरीरशुद्धिं तत् रजनीपुष्पशोभितम् ॥ ९-६ ॥  
  
दर्भैरावेष्ट्य यत्नेन बन्धुभिः परिवारितः ।  
कार्पासवाससा वापि ग्राहयेत् तु विचक्षणः ॥ ९-७ ॥  
  
शिवभक्तिः शुचिर्भूत्वा भस्मोद्धूलितविग्रहः ।  
अपसव्योपवीतस्तु कृतदर्भोत्तरीयकः ॥ ९-८ ॥  
  
गत्वा श्मशान देशे तु शुद्धदेशेमनोहरे ।  
खात्वोर्वीं तत्प्रमाणेन विस्तारं तत्प्रमाणतः ॥ ९-९ ॥  
  
बाहुमात्रभिदे निम्ने न्यस्त्वादर्भाक्षतादिभिः ।  
शिरस्तु दक्षिणे देशे शाययेन्मृतकं तथा ॥ ९-१० ॥  
  
तूष्णीं गन्धादिनाभ्यर्च्य दर्भैराच्छाद्यतच्छवम् ।  
मृदं सम्पूर्य तत्रैव सुस्निग्धन्तु सुवर्णकैः ॥ ९-११ ॥  
  
तदा स्नानञ्च कर्तव्यं तत्सपिण्डैः सहैव तु ।  
दाहक्रियाविना यत्र बलिकर्म न कारयेत् ॥ ९-१२ ॥  
  
अवटाग्निकमेवोक्तमाकृतिञ्च ततः शृणु ।  
वाचायुक्तस्यमरणं शस्त्रेणैव तु मुष्टिका ॥ ९-१३ ॥  
  
वसूरिक्षयकुष्ठाद्यैरात्म घातकमारणम् ।  
जलेन श्रिङ्गिणावापि वह्निना वा विशेषतः ॥ ९-१४ ॥  
  
एतैस्तु मरणम् एषां तेषामाकृतिरुच्यते ।  
सर्पेण पशुनानागैर्देशाद् देशान्तरे गते ॥ ९-१५ ॥  
  
द्वादशाब्दादति क्रान्ते चा कृतिर्दहनं स्मृतम् ।  
तस्य पत्न्यस्ति चेत्तत्र वैधव्यं कारयेत् क्रमात् ॥ ९-१६ ॥  
  
बलिकर्माणि चान्यानि कृत्वा चैव समन्त्रकम् ।  
पश्चात् कृते गते वापि मङ्गल्याभरणं तथा ॥ ९-१७ ॥  
  
मङ्गल्यमुत्तरीयेण पत्न्याकण्ठे तु रोपयेत् ।  
आचार्यं पूजयेद्धिमान्यावदा मरणान्तिकम् ॥ ९-१८ ॥  
  
यत्र पूर्वक्रियासूत्या तत्र कर्म न कारयेत् ।  
शस्त्रादिमरणं यत्र कार्यं संवत्सरोपरि ॥ ९-१९ ॥  
  
अमन्त्रेण दहेद् देहं खनित्वा चाथभूतले ।  
सुदर्भैराकृतिं कृत्वा सूत्रैरावेष्ट्य चा कृतिम् ॥ ९-२० ॥  
  
पलाशपत्रैरावेष्ट्य सर्वाङ्गं परिकल्प्य वै ।  
मृतवत् सर्वकर्माणि कारयेत् तु विचक्षणः ॥ ९-२१ ॥  
  
आकृतेर्दहनं प्रोक्ता दहनस्य विधिं शृणु ।  
शवशुद्धिं पुराकृत्वा भस्मस्नानमतः परम् ॥ ९-२२ ॥  
  
सिकते स्थण्डिलङ्कृत्वा स्वप्रमाणेन देशिकः ।  
दर्भैरुपरिविन्यस्य प्रेतं तत्रोपविन्यसेत् ॥ ९-२३ ॥  
  
बध्वापादौ च हस्तौ च रङ्गमाल्यैरलङ्कृतम् ।  
ध्यात्वा शिवतनुं पूर्वं ब्रह्माङ्गाकृति विग्रहः ॥ ९-२४ ॥  
  
कर्णमन्त्रञ्जपं कृत्वा बीजमुख्यन्तु मन्त्रतः ।  
स्नात्वा चम्यविधानेन वामे तदुपवीतकम् ॥ ९-२५ ॥  
  
सपिण्डैर्बान्धवैर्वापि संस्नाय्येवं शिवाग्निकम् ।  
चतुरश्रमलङ्कृत्वा खनित्वा कीलकत्रयम् ॥ ९-२६ ॥  
  
तेषामूर्ध्वे तथा पात्रं न्यस्त्वाधसुषकं बुधः ।  
तस्याधश्चाग्निमुद्दीप्य तु षकाग्नौ यथा विधि ॥ ९-२७ ॥  
  
शिवाग्निं ध्याययेत् तत्र गन्धाद्यैश्चाग्निपूजनम् ।  
निधाय शुद्धदेशे तु कृत्वाश्वास परीक्षणम् ॥ ९-२८ ॥  
  
हृन्नासिकर्ण देशेषु स्पर्शयित्वा क्रमात् बुधः ।  
हृदयेन तु मन्त्रेण श्वासंसंशोध्यमन्त्रवित् ॥ ९-२९ ॥  
  
अघोरेण तदुथाप्य शशाने चोपरोप्यते ।  
यावत् प्रेतस्य चायामं तावत् भूमिन्तु खातयेत् ॥ ९-३० ॥  
  
अरतिमात्रमर्धं वा तिलाक्षत कुशोदकैः ।  
वामदेवेन सम्प्रोक्ष्य स्नात्वाकोणेषु कीलकान् ॥ ९-३१ ॥  
  
सूत्रैरावेष्ट्य परितः काष्ठन्तत्रैव निक्षिपेत् ।  
प्रेतस्य दक्षिणे भागे शिवाग्निं पूर्ववत् बुधः ॥ ९-३२ ॥  
  
हृदयेन शतं हुत्वा तन्नाम्ना तु शताहुतिः ।  
होमशेषं घृते नैव चरुक्षीराक्षतादिभिः ॥ ९-३३ ॥  
  
नाभि हृद्वक्त्रदेशेषु हृदयेन विनिक्षिपेत् ।  
इन्धनोपरि विन्यस्य दक्षिणे तु शिरस्ततः ॥ ९-३४ ॥  
  
दत्वाहिरण्यशकलं नवद्वारेषु बुद्धिमान् ।  
तदास्य चक्षुषी कर्णौ नासिद्वारौ गुहसथा ॥ ९-३५ ॥  
  
लिङ्गञ्चेति नवद्वारं हृदयेन निधापयेत् ।  
क्षीरतण्डुलसम्मिश्रं दत्वा वामेन चास्यके ॥ ९-३६ ॥  
  
छेदयित्वा ततः पाशमघोरास्त्रेण मन्त्रवित् ।  
स्रग्वासञ्च ततः कुर्यात् सपिण्डैर्भ्रातृभिस्तथा ॥ ९-३७ ॥  
  
प्रदक्षिणत्रयं कृत्वा वेलाग्रेणैव बुद्धिमान् ।  
जलधारा समायुक्तं वह्निस्थ नवमृत्घटम् ॥ ९-३८ ॥  
  
प्रदक्षिणवशाद्वारमस्त्रमन्त्रेण देशिकः ।  
प्रदक्षिणत्रयङ्कृत्वा वामपार्श्वे निधाय वै ॥ ९-३९ ॥  
  
ततः कपालतोयैश्च प्राणस्थानेषु योजयेत् ।  
मूर्धादिपादपर्यन्त माज्यालेपं सुशोभितम् ॥ ९-४० ॥  
  
पादद्वयञ्च संस्पृश्य स्मृत्वागौ तु हविष्यवत् ।  
अघोरेणाग्नि निक्षिप्य शिरस्थाने शिवं स्मरेत् ॥ ९-४१ ॥  
  
नद्यां वापि तटाके वा सुस्नात्वा भारकैः सह ।  
पञ्चगव्यं घृतं पीत्वा मूलमन्त्रं शतञ्जपेत् ॥ ९-४२ ॥  
  
यथा शक्त्याधनं दत्वा ब्राह्मणानां दरिद्रिणाम् ।  
तीर्त्थं गत्वा यथा न्यायं स्नापयित्वा सपिण्डकैः ॥ ९-४३ ॥  
  
तिलोदकन्तु तातव्यं तस्य तन्नामपूर्वकम् ।  
दहनस्य विधिः प्रोक्ता ब्रह्मचर्यादिषु क्रमात् ॥ ९-४४ ॥  
  
दहनन्तु न कुर्वीत यतीनाञ्चावटाग्निकम् ।  
संवाह्य शिबिकाद्येषु तूर्यशब्दैर्महारवैः ॥ ९-४५ ॥  
  
सर्वमङ्गलकर्माणि कारयेत् तु विचक्षणः ।  
खात्वादण्डप्रमाणेन प्राङ्मुखं तत्र पूर्ववत् ॥ ९-४६ ॥  
  
स्नानं तत्र न कुर्वीत नास्त्ये वा शौचं मन्त्रिणः ।  
बलिकर्मणि कर्तव्यमेकोद्दिष्टाधिकं विना ॥ ९-४७ ॥  
  
समासाद्दहनं प्रोक्तं पितृयज्ञविधिं शृणु ।  
  
इति दहनविधिपटलोनवमः ॥ ९ ॥
