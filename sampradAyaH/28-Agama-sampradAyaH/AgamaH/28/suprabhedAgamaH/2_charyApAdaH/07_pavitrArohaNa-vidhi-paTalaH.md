+++
title = "०७ पवित्रारोहण-विधि-पटलः"

+++
  
  
  
अथ पवित्रारोहण-विधि-पटलः  
  
अथातः सम्प्रवक्ष्यामि पवित्रारोहणं शृणु ।  
सर्वपूजा समृद्ध्यर्थं वृतपूर्णार्थमेव च ॥ ७-१ ॥  
  
सर्वकर्मसुहीनेषु पूर्णार्थं कारयेत् बुधः ।  
आलये देवमारभ्य सर्वसम्पत्कराय च ॥ ७-२ ॥  
  
शिवपूजाकरोकार्यः पवित्रारोहण क्रियाम् ।  
आषाढे शुक्लपक्षे वा श्रावणे वा विशेषतः ॥ ७-३ ॥  
  
प्रोष्ठमासे स्वयुङ्मांसे कृष्णपक्षेऽथवा पुनः ।  
द्वितीयादि चतुर्थादि षष्ठ्यादि च विशेषतः ॥ ७-४ ॥  
  
अष्टम्यन्तं प्रकर्तव्यं पवित्रं सर्वसिद्धिदम् ।  
अष्टम्यादि दशम्यादि द्वादशादी च वा बुधः ॥ ७-५ ॥  
  
चतुर्दश्यान्तकं कार्यं पवित्रारोहण क्रियाम् ।  
सप्ताहञ्चैव पञ्चाहं त्रियाहं वापि कारयेत् ॥ ७-६ ॥  
  
सप्तम्यां वा त्रयोदश्यां रेवत्यां कृत्तिकान्विते ।  
आर्द्रायां रोहिणी युक्ते कारयेत् तत्पवित्रकम् ॥ ७-७ ॥  
  
कृत्वाङ्कुरार्पणं पूर्वे कर्तव्यमधिवासनम् ।  
स्नपनन्तु यथा शक्त्या शिवाग्निन्तु विशेषतः ॥ ७-८ ॥  
  
विशेषपूजनं कृत्वा नमस्कृत्वा विशेषतः ।  
मया कृतानिदानानि द्रव्याणीह वृतानि च ॥ ७-९ ॥  
  
अनया पूजया सर्वाः सम्पूर्णास्तु प्रसीदत ।  
एवं विज्ञाप्यतं शम्भु नमस्कृत्वा तु भक्तितः ॥ ७-१० ॥  
  
तत्भस्मदन्तकाष्ठानि तोयं सूत्रं समावहेत् ।  
नदिमृत् भस्मपूर्णे वा मलके वा परिग्रहम् ॥ ७-११ ॥  
  
पूर्ववत् तस्य सङ्ग्राह्य पालाशं दन्तकाष्ठकम् ।  
अथवा याज्ञकै वृक्षैर्नव वा सप्तसङ्ख्यया ॥ ७-१२ ॥  
  
कनिष्ठाङ्गुलिनाहन्तु द्वादशाङ्गुलीदीर्घकम् ।  
वस्त्रपूतेन तोयेन सम्पूर्यनवमृत्घटम् ॥ ७-१३ ॥  
  
द्वात्रिंशत् प्रस्थपूर्णं वा तदर्द्धं त्वर्धमेव वा ।  
सूत्रैः संवेष्टयित्वा तु वस्त्रैरावेष्ट्य यत्नतः ॥ ७-१४ ॥  
  
पञ्चरत्नानि निक्षिप्य रत्नालाभे हिरण्यकम् ।  
सूत्रं प्रागेव सङ्ग्राह्य निर्मितं द्विजकन्यया ॥ ७-१५ ॥  
  
यथा सम्भवसूत्रं वा शोधयेत्तोय भस्मना ।  
तत्सूत्रं द्विगुणं प्रोक्तं तदेव द्विगुणं भवेत् ॥ ७-१६ ॥  
  
नवसङ्ख्या तु यत्सूत्रं पवित्रं कनकसिद्धिदम् ।  
वामाद्या शक्तयस्तत्र नवसूत्राधि देवताः ॥ ७-१७ ॥  
  
लिङ्गोत्सेध समायामं प्रासादे तु पवित्रकम् ।  
हस्तमात्रसमायामं पवित्रमिहशोभनम् ॥ ७-१८ ॥  
  
सूत्रैर्विवर्धयेद्विद्वान् नवधा तु पवित्रकम् ।  
नवषोडशविंशद्भिरधमत्रयमेव च ॥ ७-१९ ॥  
  
पञ्चविंशच्च द्वात्रिंशत् षट्त्रिंशे मध्यमत्रयम् ।  
पञ्चाशत्सप्ततिश्चैव नवतिश्चोत्तमत्रयम् ॥ ७-२० ॥  
  
एतेषान्तु यथा शक्त्या पवित्रं लक्षणान्वितम् ।  
प्रशान्तायेति मन्त्रेण ग्रन्धयित्वा पवित्रकम् ॥ ७-२१ ॥  
  
तस्य मध्ये दशग्रन्धिं बध्वासूत्रेति देशिकः ।  
नवसप्ताष्टसूत्रैर्वा ग्रन्धिं कृत्वा विचक्षणः ॥ ७-२२ ॥  
  
इन्द्रादिलोकपालाश्च ग्रन्धीनामधि देवताः ।  
आत्मार्थेप्येवमाख्यातं सूत्रसङ्ग्रहणं क्रमे ॥ ७-२३ ॥  
  
सकलानान्तु बिम्बानां तदुत्सेधं प्रकीर्तितम् ।  
रात्राधिवासने प्रोक्तं पवित्राणि विशेषतः ॥ ७-२४ ॥  
  
निर्दिष्टदिवसे सुद्ध पवित्राण्यधिदेवताः ।  
प्राङ्मुखे मण्डपे रम्ये वितानाद्युपशोभितम् ॥ ७-२५ ॥  
  
मण्डले वर्तयेत् तस्या मध्ये पूर्वोक्तमार्गतः ।  
पूजाविद्ध्युक्तमार्गेण तस्मिन्न्यस्यात् सदाशिवम् ॥ ७-२६ ॥  
  
हविर्निवेदनं कृत्वा फलभक्ष्यान्यनेकधा ।  
तस्याग्रे तु पवित्राणि तद्रात्रौ चाधिवासयेत् ॥ ७-२७ ॥  
  
पवित्राणां तथाग्रे तु कुण्डे वा स्थण्डिलेऽथवा ।  
शिवाग्निं पूर्ववत् कृत्वा समिदाज्यां न संयुतम् ॥ ७-२८ ॥  
  
तत्पवित्रविशुद्ध्यर्द्धं तद्रात्रौ चाधिवासयेत् ।  
शालितण्डुलपुष्पाद्यै स्थण्डिलञ्चतुरश्रकम् ॥ ७-२९ ॥  
  
संस्तिर्योपरिवस्त्रेण गन्धपुष्पादिभिः सह ।  
वस्त्रोपरि पवित्राणि संस्थाप्याभ्यर्च्य बुद्धिमान् ॥ ७-३० ॥  
  
वस्त्रौराच्छाद्य शिरसा धूपयेद्धृदयेन तु ।  
भस्मदक्षिनतः शुद्धं मृच्चूर्णं पश्चिमे दिशि ॥ ७-३१ ॥  
  
सोमे संस्थाप्यतोयन्तु दन्तकाष्ठानि पूर्वके ।  
एतानि गन्धपुष्पाद्यैरर्चयेद्धृदयेन तु ॥ ७-३२ ॥  
  
उत्तराच्छाद्नं कृत्वा दर्भैरुपरिदेशिकः ।  
तत्र सम्पूज्य देवेशं गन्धपुष्पस्रगादिभिः ॥ ७-३३ ॥  
  
गन्धैराच्छाद्यविधिवत् पुष्पैराच्छाद्ययत्नतः ।  
दर्भैराच्छाद्य पश्चात् तु सुत्रैरावेष्ट्य बुद्धिमान् ॥ ७-३४ ॥  
  
शिवमारोपयेद् रात्रौ पवित्रं पिण्डिकान्वितम् ।  
धूपदीपसमायुक्तं सम्पूज्य हृदयेन तु ॥ ७-३५ ॥  
  
हुत्वातेऽग्निं समाराध्य पवित्रं लिङ्गवर्ततः ।  
प्रभूतञ्चैव नैवेद्यं पञ्चवर्णे विशेषतः ॥ ७-३६ ॥  
  
शिवाग्नौ मूलमन्त्रेण शतं हुत्वा विचक्षणः ।  
द्रव्यांस्तु हृदये नैव होतव्यं व्याहृतिं ततः ॥ ७-३७ ॥  
  
नृत्तगेय समायुक्तं रात्रौ निद्रां विवर्जयेत् ।  
प्रभाते विधिवत् स्नात्वा सकलीकृतविग्रहः ॥ ७-३८ ॥  
  
पर्यूषितानि पुष्पाणि पवित्राणि विसर्जयेत् ।  
पूजनं पूर्ववत् कृत्वा स्नपनान्ते विशेषतः ॥ ७-३९ ॥  
  
मृच्चूर्णलेपनं पूर्वं भस्मनालेपनं ततः ।  
दन्तकाष्ठैश्च दन्तानि धावयेद् देशिकोत्तमः ॥ ७-४० ॥  
  
पूर्णकुम्भोदकैः स्नानं कृत्वा गन्धादिभिः पुनः ।  
वस्त्रैराभरणैश्चैव मूलमन्त्रेण देशिकः ॥ ७-४१ ॥  
  
सम्पूज्य देवदेवेशं नृत्तगेय समन्वितम् ।  
सदाशिवमनुस्मृत्य मूलमन्त्रं समुच्चरेत् ॥ ७-४२ ॥  
  
पवित्रारोहणं कृत्वा देवेशं पिण्डिकान्वितम् ।  
मण्डलस्थं शिवं यष्ट्वा गन्धाद्यैरनुपूर्वशः ॥ ७-४३ ॥  
  
सहस्राक्षरमन्त्रेण हुत्वातेऽग्निं समर्प्य वै ।  
पवित्रं वह्निमारोप्य परिषेषमथाचरेत् ॥ ७-४४ ॥  
  
पञ्चवरणदेवानां पवित्रं हृदयेन तु ।  
अन्येषाञ्चैव देवानां दापयेत् तु पवित्रकम् ॥ ७-४५ ॥  
  
कर्तुश्च देशिकस्यैव तयोः पत्न्याश्च देशिकः ।  
शिष्याणां परिचाराणां दत्वा वै तत्पवित्रकम् ॥ ७-४६ ॥  
  
गन्धपुष्पैस्तु सम्पूज्य धूपदीपैर्विशेषतः ।  
प्रभूतहविषं पश्चात् पायसादीनि दापयेत् ॥ ७-४७ ॥  
  
होमन्तथैव कर्तव्यमाद्यन्तं मुनिभोजनम् ।  
जनानां सर्वदानानि दत्वा तत्र यथार्हकम् ॥ ७-४८ ॥  
  
वस्त्रैराभरणाश्चाद्यैराचार्यं पूजयेत् ततः ।  
यतीनां शुद्धशैवानामन्यान्महेश्वरानपि ॥ ७-४९ ॥  
  
विशेषभोजनं दानं कृत्वा तत्र स्वशक्तितः ।  
संश्राव्यसमवान् पश्चाद् देवदेवस्य चाग्रतः ॥ ७-५० ॥  
  
एतानि वृतदानानि सम्पूर्णानि प्रसीदतः ।  
एवं विज्ञापयेद्देवं समाप्तिर्नयनं तथा ॥ ७-५१ ॥  
  
पाशजालानि संश्चिद्यमोक्षं तद्दातुमर्हसि ।  
प्रणम्यदण्डवत् भूमौ नमस्कृत्वा विशेषतः ॥ ७-५२ ॥  
  
तस्मादारभ्य चाब्दान्तं षट्चतुर्मासमेव च ।  
तन्मासं तद्दिनं वापि नियमेन नयोद्धृतः ॥ ७-५३ ॥  
  
नियमेष्वर्चयेद् धिमान् लिङ्गोक्तमवदारयेत् ।  
ततस्त्यक्त्वा तु निर्माल्यं स्नात्वा पूजां समाचरेत् ॥ ७-५४ ॥  
  
रोपयेत् तत्पवित्रन्तु माविभग्नं दिनेदिने ।  
नियमावृतसूत्रन्तु तदासूत्रावरोहणम् ॥ ७-५५ ॥  
  
अरोहिणिपवित्राणि पुष्पाणि च विसर्जयेत् ।  
पूर्ववत् पूजनं कृत्वा प्रभूतहविषं ततः ॥ ७-५६ ॥  
  
यागोप योगद्रव्याणि ह्याचार्याय प्रदापयेत् ।  
पवित्रारोहंअं प्रोक्तं हिरण्यगर्भकन्तुलाम् ॥ ७-५७ ॥  
  
इति पवित्रारोहणविधि-पटलः सप्तमः ॥ ७ ॥
