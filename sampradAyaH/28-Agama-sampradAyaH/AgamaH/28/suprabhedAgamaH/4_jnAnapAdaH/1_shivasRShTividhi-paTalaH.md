+++
title = "१ शिवसृष्टिविधि-पटलः"

+++
अथ ज्ञानपादे-शिवसृष्टिविधि-पटलः  
  
अथातः सम्प्रवक्ष्यामि ज्ञानपादं समासतः ।  
तस्यादौ शिवसृटिञ्च शृणुष्वेकाग्रमानसः ॥ १-१ ॥  
  
ज्ञानं प्रवर्तते वत्सभ्रान्ति निर्नाशनाय च ।  
अध्वाश्रेणि विनाशाय शिवव्यक्तिकराय च ॥ १-२ ॥  
  
अन्धकारवद ज्ञानं ज्ञानं दीपवदुच्यते ।  
ज्ञेयं भास्करवत् प्रोक्तं पश्चात् ज्ञानं विनश्यति ॥ १-३ ॥  
  
पाशजालानि विच्छेद्य तीष्णादिज्ञानमुच्यते ।  
पशुपाशपतित्वञ्च ज्ञानेनाश्रयते बुधः ॥ १-४ ॥  
  
ज्ञाने नैव तु कैवल्य प्राप्तिस्तत्र न संशयः ।  
शिवाद्यवनिपर्यन्तं लक्षणं शृणु साम्प्रतम् ॥ १-५ ॥  
  
योगिनामुपकाराय मोक्षार्थं भुक्तये तथा ।  
सृष्ट्यर्थं सर्वजन्तूनां तदा सृष्टिद्वयं स्मृतम् ॥ १-६ ॥  
  
शिवसृष्टिस्तथा पूर्वापशु सृष्टिर्द्वितीयका ।  
शुद्धदेव समायुक्ता शिवसृष्टिरुदीरिता ॥ १-७ ॥  
  
मलैरावृत्य शुद्धात्मा पशुसृष्टिः प्रकीर्तिता ।  
चराचरादि भेदैस्तु क्रीडते परमेश्वरम् ॥ १-८ ॥  
  
शिवसृष्टिं समासेन शृणु सर्वान् गजानन ।  
शिवं परात्परं ब्रह्मवत्? प्रमेयमिति स्मृतम् ॥ १-९ ॥  
  
मलत्वां निन्दितं ज्ञेयममलत्वाद निन्दितम् ।  
अनौपम्य समादृश्यं दक्षिणत्वं यथाव्ययम् ॥ १-१० ॥  
  
व्योमातीतात् परं सूक्ष्मं नित्यङ्कारण शून्यतः ।  
व्यापीत्वात् सर्वगं प्रोक्तं स्वामिभावात् प्रभुसृतम् ॥ १-११ ॥  
  
वाङ्मनोव्यतिरिक्तत्वात् प्रमाणातीतगोचरम् ।  
प्रत्यक्षादिप्रमाणानि शृणुवत्स समाहितः ॥ १-१२ ॥  
  
प्रत्यक्षमनुमानञ्च शब्दञ्चोपमयासह ।  
अर्त्था पत्तिरभावश्च षट्प्रमाणमिति स्मृतम् ॥ १-१३ ॥  
  
अक्षादिकरणैर्दृश्यं प्रत्यक्षन्तदिहोच्यते ।  
लिङ्गालिङ्गादि विज्ञान मनुमानमिति स्मृतम् ॥ १-१४ ॥  
  
आप्तोक्तिवचनैर्गम्यं शब्दमेवमुदाहृतम् ।  
तत्सादृश्याद् यथा गम्या ह्युपमाचेति कीर्तिता ॥ १-१५ ॥  
  
दिवाभोजनमस्तीति रात्रौ नास्तीति गम्यते ।  
अर्थेनैवार्थ विज्ञेया चार्थापत्तिरिति स्मृतम् ॥ १-१६ ॥  
  
भ्रान्ति ज्ञाने ह्यभावे तु स्वयज्ञानन्तु गम्यते ।  
भ्रान्त्या भावे स्वयं ज्ञानमभावमिति कीर्तितम् ॥ १-१७ ॥  
  
एवमादिप्रमाणैस्तु दुर्लक्ष्यन्तच्छिवं स्मृतम् ।  
शिवतत्वमिदं प्रोक्तं तत्वा नामखिलात्मनाम् ॥ १-१८ ॥  
  
सृष्ट्यर्थं लोकरक्षार्थं लोकस्योत् पत्तिकारणम् ।  
साधकानां हितार्थाय स्वेच्छया ग्रह्णते तनुम् ॥ १-१९ ॥  
  
तच्छरीरं त्रिधाज्ञेयं निष्कलं सकलनिष्कलम् ।  
सकलञ्च तथा ज्ञेयं त्रिविधन्तु विशेषतः ॥ १-२० ॥  
  
निष्कलन्तु चतुर्भेदं सकलञ्च तथा भवेत् ।  
सकलं निष्कलञ्चैव नवधाकीर्तिताः क्रमात् ॥ १-२१ ॥  
  
शिवतत्वात् सहस्रांशाच्छां निर्नाम्ना समुद्भवा ।  
शान्तिश्चेति पराप्राहुस्तस्यापर्याय वाचकः ॥ १-२२ ॥  
  
तस्माच्चैव सहस्रांशाच्छक्तिनामा समुत्भवा ।  
शक्तिश्चैव तु विद्या च पर्यायस्तदुदाहृतः ॥ १-२३ ॥  
  
तस्माच्चैव सहस्रांशान्नादमूर्ति समुद्भवः ।  
नादस्तस्य प्रतिष्ठा च पर्यायस्त्विति कीर्तिताः ॥ १-२४ ॥  
  
तस्माद् दशैकभागेन बिन्दुतत्व समुद्भवः ।  
बिन्दुश्चैव निवृत्तिश्च पर्यायस्तस्य वाचकौ ॥ १-२५ ॥  
  
परं भावं समारभ्य सर्वज्ञत्वादिभिर्गुणैः ।  
अव्यक्तानि च रूपाणि निर्ल्लक्ष्यानि क्रियास्तथा ॥ १-२६ ॥  
  
चतुर्था निष्कलं ह्येवं शिवतत्वं समुच्यते ।  
ध्यानपूजाविहीनस्तु निष्कलत्वं द्वितीयका ॥ १-२७ ॥  
  
इत्येवं निष्कलं प्रोक्तं परं भावमिति स्मृतम् ।  
तस्माद् दशैकभागेन सादाख्यं तत्वमुद्भवम् ॥ १-२८ ॥  
  
लिङ्गपीठ प्रकारेण सादाख्यं तत्वलक्षणम् ।  
लिङ्गेशम्भुः समुत्भूतो नाम्ना सदाशिवेन तु ॥ १-२९ ॥  
  
पीठे शक्तिः समुत्भूतो नाम्ना चैव मनोन्मनी ।  
लिङ्गे च पीठिकायाञ्च शक्तिशम्भू समुद्भवौ ॥ १-३० ॥  
  
लिङ्गन्तु पुंस्त्वमेवं स्यात् तत्पीठं स्त्रीत्वमेव च ।  
निष्कलौ लिङ्गपीठौ च सकलौ शक्तिशाम्भवौ ॥ १-३१ ॥  
  
निष्कलन्तु कलाहीना सकला तु कलान्विता ।  
यतीनाञ्चैव मन्त्रीणां ज्ञानिनाञ्चैव योगिनाम् ॥ १-३२ ॥  
  
ध्यानपूजानिमित्ताय सकलन्निष्कलं स्मृतम् ।  
लिङ्गपीठं प्रकारेण देवेशं पूजयेत् सदा ॥ १-३३ ॥  
  
अष्टत्रिंशत् कलायुक्तं सकलं त्वितिविद्यते ।  
ईशादि सद्यपर्यन्तं कल्पयेत् तु सदाशिवम् ॥ १-३४ ॥  
  
ईशानेन तु मन्त्रेण पञ्चमूर्ध्नि प्रकल्पयेत् ।  
पुरुषेणैव मन्त्रेण चतुर्वक्त्रं प्रकल्पयेत् ॥ १-३५ ॥  
  
अघोरेणैव मन्त्रेण हृदयादीनि विन्यसेत् ।  
वामदेवेन मन्त्रेण गुह्यादीनि प्रकल्पयेत् ॥ १-३६ ॥  
  
सद्योजातेन मन्त्रेण पादाद्यङ्गानि कल्पयेत् ।  
अष्टत्रयोदशाष्टौ च चतुःपञ्च यथा क्रमम् ॥ १-३७ ॥  
  
सद्यवा ममघोरञ्च पुरुषे पकला स्मृताः ।  
एवन्तु सकलं प्रोक्तं सकलं त्विति निश्चितम् ॥ १-३८ ॥  
  
करपादा वयवानि कल्पनात्सकलं विदुः ।  
सादाख्य तत्व देवेशं प्रत्यक्षं सर्वतोमुखम् ॥ १-३९ ॥  
  
इच्छाशक्त्युद्भवं पद्मं सहस्रदलभूषितम् ।  
कर्णिकाके सरैर्युक्तं तत्रस्थं हि सदाशिवम् ॥ १-४० ॥  
  
पञ्चमूर्धा चतुर्वक्त्रं नेत्रैर्द्वादशभिर्युतम् ।  
चतुरास्यञ्चतुर्नासि अष्टश्रोत्रञ्चतुर्गलम् ॥ १-४१ ॥  
  
दशभुजन्तनूरेकं द्विपादं पद्मसंस्थितम् ।  
शुद्धस्फटिकसङ्काशं सूर्यकोटिसमप्रभम् ॥ १-४२ ॥  
  
चन्द्रांशु शीतलं सौम्यं सर्वाभरणभूषितम् ।  
शुक्लाम्बरधरं देवं शुक्लयज्ञोपवीतिनम् ॥ १-४३ ॥  
  
अभयं शूलपरशुं वज्रं खट्गन्तु दक्षिणे ।  
खेटकाङ्कुशपाशञ्च घण्टावरद वामके ॥ १-४४ ॥  
  
इत्येतैर्लक्षणैर्युक्तं सदाशिवमिति स्मृतम् ।  
तस्यैव वामपार्श्वे तु आदिशक्तिर्मनोन्मनी ॥ १-४५ ॥  
  
वह्नेरुष्णत्व वच्छक्ति रविनाभा विनीविभोः ।  
शक्तिहीने शिवोनास्ति शिवहीना न शक्तिका ॥ १-४६ ॥  
  
एते समस्त देवाश्च शक्तिशम्भु मया स्मृताः ।  
तस्माच्छिवमयं प्रोक्तं जगदेतच्चराचरम् ॥ १-४७ ॥  
  
एकवक्राञ्चतुर्हस्तां सर्वाभरणभूषिताम् ।  
नितम्बतट विस्तीर्णां मध्येक्षामांस्तनोन्नताम् ॥ १-४८ ॥  
  
वामादिशक्तिकोपेतां मनोन्मनीं स लक्षणाम् ।  
ध्यात्वा सम्पूजयेद् धीमान् जगत् प्रीतिकराय वै ॥ १-४९ ॥  
  
ब्रह्माङ्गैश्चैव विद्याङ्गैर्विद्यैश्चैव गणेश्वरैः ।  
लोकपालैः सहस्रैश्च क्रमशस्ते समुद्भवाः ॥ १-५० ॥  
  
तत्तत्गुणा वृताः सर्वे तत्तच्चिन्ह समायुताः ।  
सर्वावयवसम्पूर्णास्त्वनन्तादित्य सप्रभाः ॥ १-५१ ॥  
  
चतुर्भुजास्त्रिणेत्राश्च जटामकुटधारिणः ।  
सदाशिवं नमस्कृत्वा तत्तदायुधधारिणः ॥ १-५२ ॥  
  
नानावर्णसमायुक्ता नानाभरणभूषिताः ।  
नानागन्ध समायुक्ता नानापुष्पोपशोभिताः ॥ १-५३ ॥  
  
सदा शिवं यदात्मन्तु तथा चावृत देवताः ।  
आमूर्तञ्चेदमूर्तस्तु पूजाङ्कुर्याद् विशेषतः ॥ १-५४ ॥  
  
यदिलिङ्गस्तु कर्तव्यो गर्भगेहे पृथक् पृथक् ।  
लिङ्गस्येव तथा पीठे मूर्तादीनि विचिन्तयेत् ॥ १-५५ ॥  
  
सर्वावरण देवांश्च सकलानि ततः शृणु ।  
मूर्तयश्चेश्वराद्यस्तु सकलञ्च प्रकीर्तितम् ॥ १-५६ ॥  
  
यत्तत्सदाशिवं प्रोक्तं तद्वदीश्वरमुच्यते ।  
यासां मनोन्मनीयद्वदीश्वरी तत्वमुच्यते ॥ १-५७ ॥  
  
वक्त्राद्यावरणे चैव पूर्ववत् परिकल्पयेत् ।  
काष्ठलोहशिला मृत्भिः प्रतिमास्तु प्रकल्पयेत् ॥ १-५८ ॥  
  
विद्या तत्व स्थितं शम्भुं सर्वालङ्कारसंयुतम् ।  
लिङ्गस्य कौतुकं विद्यात् सकलं त्विति बुद्धिमान् ॥ १-५९ ॥  
  
लिङ्गपूजावसाने तु ईश्वरं पूजयेत् क्रमात् ।  
ईश्वरस्य सहस्रांशात् रुद्रस्योद्भवमुच्यते ॥ १-६० ॥  
  
चतुर्भुजस्तिणेत्रस्तु चन्द्रार्धकृत शेखरः ।  
विद्युत् पुञ्जनिभो देवो परशूमृगधारिकः ॥ १-६१ ॥  
  
सर्वावयव सम्पूर्णः सर्वाभरणभूषितः ।  
उमादेव्युत्तरे पार्श्वे सर्वलक्षणसंयुता ॥ १-६२ ॥  
  
ईश्वरस्य तु कोट्यंशात् विष्णुस्तत्रैव कीर्तितः ।  
श्यामवर्णः सरक्ताक्षः शङ्खचक्रधरोहरिः ॥ १-६३ ॥  
  
पीताम्बरधरो देव श्रीभूमिसहितस्तदा ।  
ईश्वरस्य तु कोट्यंशात् ब्रह्मणस्तु समुद्भवः ॥ १-६४ ॥  
  
चतुर्भुजश्चतुर्वक्त्रो जटामकुटधारकः ।  
कमण्डल्वक्षमालाधृत् पीतवर्णः सुलोचनः ॥ १-६५ ॥  
  
सावित्री सहितस्तत्र सृष्टिमूर्तिरिति स्मृतः ।  
स्थितिमूर्तिस्तु विष्णुः स्याद्रुद्रः संहारकारकः ॥ १-६६ ॥  
  
त्रिमूर्तयोथ विख्याता ब्रह्माण्डे संव्यवस्थितः ।  
निष्कलन्तु लयस्थानमधिकारं स निष्कलम् ॥ १-६७ ॥  
  
३२०) भोगः सकलमेवं स्यात् लयभोगाधिकारपान् ।  
परं निष्कलमित्युक्तं परमं सकलं स्मृतम् ॥ १-६८ ॥  
  
परापरं तथा प्रोक्तं सकलन्निष्कलं भवेत् ।  
परापरं यथा ज्ञात्वा समुक्तः पाशहा भवेत् ॥ १-६९ ॥  
  
तिस्रस्तु देवताः पश्चात् त्रयस्त्रिंशत् समुद्भवाः ।  
रुद्रैकादशपूर्वास्तु द्वादशादित्यसंयुताः ॥ १-७० ॥  
  
वसवश्चाश्वनीयुक्तास्त्रयस्त्रिंशाधिदेवताः ।  
सहस्र त्रिंशतत्रिंशद् देवतास्तत्र मूर्तिषु ॥ १-७१ ॥  
  
शरीरभूतसारेण देवानान्तु स्रजन्ति वै ।  
ऐश्वर्यमलसम्बन्धाद्धृत् बोधस्तु विनाशयेत् ॥ १-७२ ॥  
  
शिवसृष्टिमिदं प्रोक्तं पशुसृष्टिं ततः शृणु ।  
  
इति शिवसृष्टिविधि-पटलः प्रथमः ॥ १ ॥  
  
  
