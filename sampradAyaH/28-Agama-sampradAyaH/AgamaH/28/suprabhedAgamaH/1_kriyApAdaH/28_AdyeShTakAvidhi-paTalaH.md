+++
title = "२८ आद्येष्टकाविधि-पटलः"

+++
अथ आद्येष्टकाविधि-पटलः  
  
अथातः सम्प्रवक्ष्यामि शृणुत्वं प्रथमेऽष्टकाम् ।  
खननं पूरणङ्कृत्वा वास्तु देवान् प्रपूजयेत् ॥ २८-१ ॥  
  
तस्योत्तरे प्रपाङ्कृत्वा पूर्वे वाथ विशेषतः ।  
स्थण्डिलन्तस्य मध्ये तु शालिभिश्चतुरङ्गुलम् ॥ २८-२ ॥  
  
अधिवास्यार्ध रात्रौ तु चतस्रः प्रथमेऽष्टकाः ।  
शिलामयविमानञ्चेच्छिलाखण्डाधिवासयेत् ॥ २८-३ ॥  
  
इष्टकामय धाम्नि तु इष्टाकास्थापयेत् सुधीः ।  
तालत्रयसमुत्सेधं द्विगुणेन सुविस्तृतम् ॥ २८-४ ॥  
  
विस्तार द्विगुणायामं कारयेन्मध्यमोत्तमे ।  
अध्यर्धतालमतालं मध्यमान्मध्यभावयेत् ॥ २८-५ ॥  
  
तालमात्रसमुत्सेधं मध्यमादधमं भवेत् ।  
मध्यमत्रयमित्युक्तं मथमत्रयमुच्यते ॥ २८-६ ॥  
  
एकादशाङ्गुलोन्नत्या ह्यधमोत्तममाचरेत् ।  
नवाङ्गुलेन तन्मध्यं सप्ताङ्गुल्याधमाधमम् ॥ २८-७ ॥  
  
उन्नतिस्त्वेवमाख्यातं द्विगुणैर्विस्तृतिर्भवेत् ।  
तासां द्विगुणकैर्दैर्घ्यं मानैः सर्वाणिकारयेत् ॥ २८-८ ॥  
  
शिलायाः कथितं मानमिष्टकायाः शृणु क्रमात् ।  
षडङ्गुलं तदुत्सेधं द्वादशाङ्गुलविस्तृतम् ॥ २८-९ ॥  
  
विस्तारद्विगुणं दैर्घ्यमुत्तमोत्तममेव हि ।  
त्रियङ्गुलप्रमाणेन कनीयससमुन्नती ॥ २८-१० ॥  
  
उत्तमाधमयोर्मध्य सप्तधासुविभाजिते ।  
नवधा भेदमाख्यातं यथारुचि समाचरेत् ॥ २८-११ ॥  
  
उन्नते द्विगुणन्तारं तस्मात् द्विगुणमायतम् ।  
एवं सुपक्वकैकार्यं सुदृढैस्तु मनोहरैः ॥ २८-१२ ॥  
  
मूलं स्थूलं भवेन्नारी ह्यग्रं स्थूलं नपुंसकम् ।  
मूलमग्रं समञ्चेत्तु पुल्लिङ्गमिति निश्चितम् ॥ २८-१३ ॥  
  
पुल्लिङ्गैश्चैव पूंसां स्यात् स्त्रीणां स्त्रीलिङ्गकैस्तथा ।  
पाटलिपुष्पसङ्काशामिष्टकांशं ग्रहेत् ततः ॥ २८-१४ ॥  
  
सूत्रैर्दर्भैरथावृत्य वस्त्रैरावेष्ट्य यत्नतः ।  
गन्धपुष्पैरलङ्कृत्य स्थण्डिलोपरिविन्यसेत् ॥ २८-१५ ॥  
  
तस्य पूर्वे तु कलशान् स वस्त्रान् सूत्रवेष्टितान् ।  
विद्येश्वरसमायुक्तान् स्थण्डिलोपरिविन्यसेत् ॥ २८-१६ ॥  
  
मध्यमे शिवकुम्भन्तु तस्य वामे तु वर्धनीम् ।  
पूजयेद्धृदये नैव गन्धपुष्पादिभिः क्रमात् ॥ २८-१७ ॥  
  
तस्यैवोत्तरदिग्भागे होमं कुर्याद्विचक्षणः ।  
समिदाज्यान्नकैश्चैव यथा विधिविशेषतः ॥ २८-१८ ॥  
  
तिलतण्डुलसम्मिश्रैर्विशेषेण घृत प्लुतैः ।  
ईशानेन तु मन्त्रेण जुहुया तु शताहुतिः ॥ २८-१९ ॥  
  
शिवाङ्गैश्चैव विद्याङ्गैर्द्रव्यान्ते जुहुयात् ततः ।  
प्रभातेसु मुहूर्ते तु इष्टकास्थापनं भवेत् ॥ २८-२० ॥  
  
स्थापकं पूजयेत् पूर्वं स्थपतिं तदनन्तरम् ।  
मन्त्रोक्त सर्वकर्माणि स्थापकेन समाचरेत् ॥ २८-२१ ॥  
  
मन्त्रहीनञ्च यत् कर्म सर्वं स्थपतिना कुरु ।  
कृतञ्चेत् मन्त्रयुक्कर्मत्वभिचाराय तत् भवेत् ॥ २८-२२ ॥  
  
तस्मात् सर्वप्रयत्नेन मन्त्रोक्तान् स्थापकेन तु ।  
सुमुहूर्ते न्यसेद्विद्वांश्चतस्रश्चेष्टकाः क्रमात् ॥ २८-२३ ॥  
  
द्वारस्य दक्षिणे भागे कर्तव्या प्रथमेऽष्टकाः ।  
पूर्वादिषु चतुर्दिक्षु चतुर्भिर्ब्रह्मभिर्न्यसेत् ॥ २८-२४ ॥  
  
अग्रमग्रन्तथैशान्ये मूलग्रमञ्च नै-ऋते ।  
मूलाग्रञ्चाग्नि वायव्यां स्थापयेत् तु विचक्षणः ॥ २८-२५ ॥  
  
सद्यादि ब्रह्ममन्त्रेण पूर्वादिपुरुषादिके ।  
तेषां मध्ये तदा गर्ते पूरयेदुदकैः शुभैः ॥ २८-२६ ॥  
  
कलशान्तस्थ तोयैश्च शिवमन्त्रेण पूरयेत् ।  
शुभं स्याद्दक्षिणावर्तं वामावर्तमशोभनम् ॥ २८-२७ ॥  
  
तद्दोषशमनार्थन्तु ईशानेन शताहुतिः ।  
तत्रैव नवरत्नानि विन्यसेदनुपूर्वशः ॥ २८-२८ ॥  
  
वज्रमौक्तिक वैडूर्य शङ्खस्फटिक पुष्यकान् ।  
चन्द्रकान्तं महानीलं माणिक्कञ्चक्रमां न्यसेत् ॥ २८-२९ ॥  
  
तेषामभावे सौवर्णं विन्यसेत् तु विचक्षणः ।  
गजदन्ते तथा क्षेत्रे वल्मीके कर्कटालये ॥ २८-३० ॥  
  
वृष शृङ्गे हृदे नद्याञ्तीर्थे वै पर्वते तथा ।  
समुद्रे च मृदं ग्राह्य पूरयेदवटं तथा ॥ २८-३१ ॥  
  
मृदलाभे तु मतिमां नदीतीरे मृदङ्ग्रहेत् ।  
अत ऊर्ध्वं प्रकर्तव्यं प्रासादं लक्षणेन तु ॥ २८-३२ ॥  
  
आद्येऽष्टका विधिः प्रोक्ता गर्भन्यासविधिं शृणु ।  
  
इति आद्येऽष्टकाविधि पटल अष्टविंशतितमः ॥ २८ ॥
