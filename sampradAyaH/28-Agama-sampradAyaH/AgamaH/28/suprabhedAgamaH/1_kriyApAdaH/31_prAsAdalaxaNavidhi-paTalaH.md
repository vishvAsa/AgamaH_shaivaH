+++
title = "३१ प्रासादलक्षणविधि-पटलः"

+++
  
  
  
अथ प्रासादलक्षणविधि-पटलः  
  
अथातः सम्प्रवक्ष्यामि प्रासादानान्तु लक्षणम् ।  
सप्ताष्ट नवहस्तञ्च अधमं त्रितयं भवेत् ॥ ३१-१ ॥  
  
दशद्वादशकं हस्तं षोडशं मध्यमत्रयम् ।  
विंशत् त्रिंशच्च पञ्चाशत् त्रीणिचोत्तममिष्यते ॥ ३१-२ ॥  
  
एवं नवविधं प्रोक्तं प्रासादानान्तु विस्तरम् ।  
विस्तारं पञ्चविंशत्तु भागं कृत्वा विचक्षणः ॥ ३१-३ ॥  
  
नवांशं गर्भगेहन्तु भित्तिमानन्तु षोडश ।  
अथवा षोडशांशे तु चतुष्टं गर्भविस्तरम् ॥ ३१-४ ॥  
  
द्वादशांशस्तु भित्तेस्तु विस्तारं सर्वतः समम् ।  
एकाशीति पदङ्कृत्वा नवांशं गर्भमेव तु ॥ ३१-५ ॥  
  
षोडशं भित्तिमानन्तु भित्तिमभ्यन्तरं विदुः ।  
तत् बाह्यैकन्तु सलिलं तत् बाह्यैकन्तु भित्तिकम् ॥ ३१-६ ॥  
  
बाह्यभित्तौ चतुर्द्वारमथवा द्वारमेकतः ।  
अन्यत् सर्वसमं प्रोक्तं स्थूप्यन्तं कारयेत् बुधः ॥ ३१-७ ॥  
  
यदुक्तं भित्तिविस्तारं बाह्याभ्यन्तरयोः समम् ।  
बाह्ये वा भ्यन्तरे वापि त्रिविधं भित्तिमानकम् ॥ ३१-८ ॥  
  
लिङ्गमानविमानस्य विस्तारं शृणु साम्प्रतम् ।  
यावल्लिङ्गस्य विष्कम्भं त्रिगुणं पीठविस्तरम् ॥ ३१-९ ॥  
  
तत्तारं त्रिगुणीकृत्य गर्भगेहं प्रचक्षते ।  
गर्भगेहं त्रिभागैकं भित्तिमानं विधीयते ॥ ३१-१० ॥  
  
यदीश्चेत् कर्तृ विस्तारन्तद्विस्तारं विधीयते ।  
पूजांशं द्विगुणं पीठं त्रिगुणं वा विशेषतः ॥ ३१-११   
॥  
  
पीठस्य त्रिगुणं गर्भन्तत्रिभागैक भित्तिकम् ।  
संवीक्ष्य समभूमिश्चेदुपपीठं प्रकल्पयेत् ॥ ३१-१२ ॥  
  
विस्तारस्याष्टभागैकमुपपीठस्य चोच्छ्रयम् ।  
तत् पादहीनमर्द्धं वा द्वादशांशं विभज्यतम् ॥ ३१-१३ ॥  
  
द्विभागौ पट्टिकाधस्तादूर्ध्वमंशेन पट्टिका ।  
षट्भागं कर्णभागं स्यादेकांशाक्षुद्र पट्टिका ॥ ३१-  
१४ ॥  
  
तस्योर्ध्वे तु द्विभागेन ग्रीवं पादैरलङ्कृतम् ।  
यथा लङ्कार संयुक्तमुपपीठं प्रकीर्तितम् ॥ ३१-१५ ॥  
  
ततो जाङ्गलभूमिश्चेदधिष्ठानं प्रकल्पयेत् ।  
तच्चतुर्विधमाख्यातमिहशास्त्रे विशेषतः ॥ ३१-१६ ॥  
  
पद्मबन्धञ्चारुबन्धं पादबन्धं प्रतिक्रमम् ।  
विस्तारस्य चतुर्थांशमधिष्ठानोच्छ्रयं भवेत् ॥ ३१-१७ ॥  
  
पद्मबन्धं प्रवक्ष्येऽहं शृणु तत्वङ्गजानन ।  
उत्सेधं सप्तविंशत् तु द्विभागा पट्टिका भवेत् ॥ ३१-१८ ॥  
  
एकांशं दलमेवोक्तमुपानञ्चैक भागिकम् ।  
जगती तु षडंशा स्यात् द्विभागार्धदली क्रमात् ॥ ३१-१९ ॥  
  
अर्धभागं भवेत् स्कन्धं भागमूर्ध्वदलं तथा ।  
त्रिभागं कुमुदं विद्या दधोब्जं भागमेव तु ॥ ३१-२० ॥  
  
पट्टिका चैकभागा तु ग्रीवा चैव द्विभागिका ।  
तदूर्ध्वमेक भागन्तु पद्मबन्धतो परि ॥ ३१-२१ ॥  
  
द्विभागा पट्टिकाया तु एकभागेन योजनम् ।  
तत्व्रतेश्चैक भागन्तु पद्मबन्धमिति स्मृतम् ॥ ३१-२२ ॥  
  
अधिष्ठानस्य चोत्सेधञ्चतुर्विंशति भाजितम् ।  
द्विभागापट्टिका प्रोक्ता ह्युपानञ्चैक भागिकम् ॥ ३१-२३ ॥  
  
षट्भागाजगती प्रोक्ता कुमुदं पञ्चभागिकम् ।  
एकांशापट्टिका प्रोक्ता ग्रीवा चैव त्रियंशका ॥ ३१-२४ ॥  
  
एकांशापट्टिका विद्धि त्रियंशाचोर्ध्वपट्टिका ।  
महापट्टिका त्रियंशा एकं वा जनमुच्यते ॥ ३१-२५ ॥  
  
पादबन्धमितिख्यातं सर्वकार्येषु पूजितम् ।  
वृतिक्रमं विशेषेण कर्तव्यं पादबन्धवत् ॥ ३१-२६ ॥  
  
पट्टिकां प्रतिवक्त्रन्तु कुमुदावृत्तमुच्यते ।  
एवं प्रतिमुखं कार्यमधिष्ठानं समासतः ॥ ३१-२७ ॥  
  
पादायाममधिष्ठानं द्विगुणं सर्वसम्मतम् ।  
पादार्धं प्रस्तरं प्रोक्तं कर्णं प्रस्तरवत्समम् ॥ ३१-२८ ॥  
  
प्रस्तरद्विगुणायामं शेखरं हितमुच्यते ।  
भागस्थूपिं प्रकर्तव्यं सर्वालङ्कारसंयुतम् ॥ ३१-२९ ॥  
  
प्रस्तरादूर्ध्वभागे तु कर्णकूटसमायुतम् ।  
चतुर्दिक्षु कपोतञ्च तयोर्मध्येऽष्टपञ्जरम् ॥ ३१-३० ॥  
  
अर्धभागन्तु कण्ठं स्यात् भागार्धं शिखरं भवेत् ।  
एवमेकतलं प्रोक्तं द्वितलादीनिमच्छृणु ॥ ३१-३१ ॥  
  
प्रस्तरान्मूलपादाच्च तलं प्रतितदूर्ध्वतः ।  
सप्तभागैकभिन्नन्तु तलेष्वेवं प्रकीर्तितम् ॥ ३१-३२ ॥  
  
आद्वादशतला देवं भूमौ प्रकल्पयेत् ।  
एवमुक्तमिहोत्सेधं द्वारभेदं ततच्छृणु ॥ ३१-३३ ॥  
  
वृतेरूर्ध्वोत्तरान्तं यद्वारस्योत्सेधमुच्यते ।  
उत्सेधार्धदशांशो न द्व्यंशं तु परिहीनकम् ॥ ३१-३४ ॥  
  
विस्तारमुत्तमं मध्यमधन्तु प्रकीर्तितम् ।  
पूर्वे वा पश्चिमे वापि द्वारङ्कृत्वा विचक्षणः ॥ ३१-३५ ॥  
  
पद्मबन्ध्याद्यधिष्ठाने वृत्ते रुपरिनिर्गमम् ।  
वृतेरधस्तादुच्छेदं मसूरे पादबन्धके ॥ ३१-३६ ॥  
  
अङ्गच्छेदन्तु कर्तव्यमाङ्गन्तु न च कारयेत् ।  
द्वारभेदमिदं प्रोक्तं जातिभेदं ततः शृणु ॥ ३१-३७ ॥  
  
नागरं द्राविढञ्चैव वेसरञ्च त्रिधामतम् ।  
कण्ठादारभ्य वृत्तं यत् तद्वेसरमिति स्मृतम् ॥ ३१-३८ ॥  
  
ग्रीवमारभ्य चाष्टाश्रं विमानं द्राविडाख्यकम् ।  
सर्वं वै चतुरश्रं यत् प्रासादं नागरन्त्विदम् ॥ ३१-३९ ॥  
  
एवं जातिरितिख्यातं तत्भेदञ्च ततः शृणु ।  
कैलासोमन्धरोमेरु हिमवन्निषधं स्मृतम् ॥ ३१-४० ॥  
  
नीलपर्वतमाहेन्द्रौ नलीनकप्रलीनकः ।  
नन्द्यावर्तं च श्रीवर्तं पर्वताकृतिरेव च ॥ ३१-४१ ॥  
  
इत्येवमादि सर्वेषां भेदमित्यभिधीयते ।  
चतुःशालाचतुष्कूट युक्तः कैलास एव हि ॥ ३१-४२ ॥  
  
मन्धरोनाम इत्युक्तश्चतुःशालाष्टकूटकम् ।  
मेरुर्नाम इतिख्यातस्त्वष्टशालाष्ट कूटकः ॥ ३१-४३ ॥  
  
हिमवानिति विख्यातो युक्तषोडशपञ्जरः ।  
अष्टशालाष्टकूटस्तु प्रासादो लक्षणान्वितः ॥ ३१-४४ ॥  
  
प्रासादो निषधस्तत्र कूटशाला विहीनकः ।  
अष्टशाला समायुक्तश्चाष्ट पञ्जरसंयुतः ॥ ३१-४५ ॥  
  
चतुःशालासमायुक्तो वेदीसोपानसंयुतः ।  
नलीनकस्तु सम्प्रोक्ता प्रलीनकमतः शृणु ॥ ३१-४६ ॥  
  
शीर्षकञ्चतुरश्रन्तु पार्श्वयोः कोष्ठसंयुतः ।  
पञ्जरं नासिका युक्तं सोपानं पार्श्वयोस्ततः ॥ ३१-४७ ॥  
  
प्रलीनक इति प्रोक्ता नन्द्यावर्तमिति शृणु ।  
चतुष्कूटश्चतुःशालाश्चत्वारः पार्श्वनासिकाः ॥ ३१-४८ ॥  
  
मुखनासी तथा युक्तं द्वादशञ्चानुनासिकाः ।  
चतुःसोपानसंयुक्तं भूमौ भूमौ विशेषतः ॥ ३१-४९ ॥  
  
नन्द्यावर्तमिदं वत्स श्रीप्रदञ्च ततः शृणु ।  
कोष्ठकास्त्विह चत्वारश्चतुष्कोणेषु चैव हि ॥ ३१-५० ॥  
  
चतुर्नासी समायुक्तमनुनासी दशाष्टकम् ।  
एवं लक्षणसंयुक्तं श्रीप्रदन्त्विति कीर्तितम् ॥ ३१-५१ ॥  
  
कूटशालासमायुक्ता पुनः पञ्जरनासिका ।  
वेदिकाजालकोपेता पर्वता कृतिरुच्यते ॥ ३१-५२ ॥  
  
एवं तले तले कर्यन्नूनमेकैक भागिकम् ।  
जातिभेदं समाख्यातं पादानामधुनोच्यते ॥ ३१-५३ ॥  
  
चतुरश्रमथाष्टाश्रं षोडशाश्रन्तु वृत्तकम् ।  
कुम्भयुक्तास्तथा केचित् केचित् कुम्भविहीनकाः ॥ ३१-५४ ॥  
  
केचिद् वैकुम्भमण्डिभ्यां युक्ताः पादा इति स्मृताः ।  
पादानामा इति प्रोक्तो तेषां लक्षणमुच्यते ॥ ३१-५५ ॥  
  
विस्तारस्य चतुर्विंशत् भागैकं पादविस्तरम् ।  
तदैवदण्डमाख्यातं पादालङ्कारकर्मणि ॥ ३१-५६ ॥  
  
मूलपादस्य विस्तारात् सप्तैकांशो न मार्गतः ।  
द्विदण्डं मण्डिरुत्सेधं दण्डपादन्तु विस्तरम् ॥ ३१-५७ ॥  
  
अष्टांशं कण्ठमुत्सेधं द्विदण्डं कुम्भविस्तरम् ।  
उत्सेधन्तु त्रिपादं हि पादोनाफलका भवेत् ॥ ३१-५८ ॥  
  
त्रिदण्डं विस्तरं प्रोक्तं तदर्धं निर्गतं स्मृतम् ।  
वीरकण्ठन्तु दण्डेन विस्तारं तत् समं भवेत् ॥ ३१-५९ ॥  
  
तदूर्ध्वे पोतिकायामन् तत् त्रिपादन्तदुच्छ्रितम् ।  
त्रिदण्डमधमायामञ्चतुर्दण्डन्तु मध्यमम् ॥ ३१-६० ॥  
  
उत्तमं पञ्चदण्डन्तु पोतिकायाममुच्यते ।  
चित्रपत्रतरङ्गैश्च भूषयित्वा तु पोतिकाम् ॥ ३१-६१ ॥  
  
कुम्भपादमिदं प्रोक्तं कुम्भभिन्नं प्रचक्ष्महे ।  
पादं पोतिकया युक्तं शेषं कर्म न कारयेत् ॥ ३१-६२ ॥  
  
कुम्भहीनास्त्विमे प्रोक्ता लताकुम्भन्तदुच्यते ।  
कुम्भाकारन्तु तन्मूले तदूर्ध्वं पद्ममेव तु ॥ ३१-६३ ॥  
  
फलकोर्ध्वे लताङ्कुर्यात् तच्छेषं कुम्भपादवत् ।  
पादान्तरे तु कर्तव्यमशक्तश्चेत् तु वर्जयेत् ॥ ३१-६४ ॥  
  
सर्वेषां मेवपादानां तत् पादं निर्गमं भवेत् ।  
श्रीकरञ्चन्द्रकान्तञ्च सौमुख्यं प्रियदर्शनम् ॥ ३१-६५ ॥  
  
शुभङ्करी च नामानि कर्तव्यानि विशेषतः ।  
श्रीकरं वृत्तपादानां षोडशाश्रे तु कान्तकम् ॥ ३१-६६ ॥  
  
सौमुख्यं हि तथाष्टाश्रे तुर्याग्रे प्रियदर्शनम् ।  
चतुरश्राष्टमिश्रे च पादाकार्याशुभङ्करी ॥ ३१-६७ ॥  
  
पादानां लक्षणं प्रोक्तं तोरणं वक्ष्यते धुना ।  
पृष्ठे तु पार्श्वयोश्चैव कर्तव्यास्तोरणास्तथा ॥ ३१-६८ ॥  
  
द्वारस्योत्सेधमानं यत्तोरणस्योच्छ्रयं भवेत् ।  
तदर्धं विस्तरं प्रोक्तमुछ्राये षट्विभाजिते ॥ ३१-६९ ॥  
  
मकरन्तु द्वियंशेन शेषं पादमिति स्मृतम् ।  
मूलपादस्य चार्धेन तस्य पादप्रमाणकम् ॥ ३१-७० ॥  
  
मकारांशं तदूर्ध्वे तु मध्ये वृत्तं सनिम्नकम् ।  
वृत्तेरूर्ध्वे उहां कृत्वा चतुरायतमेव तु ॥ ३१-७१ ॥  
  
प्रमाणन्तोरणस्योक्तं प्रस्तरञ्च ततः शृणु ।  
प्रस्तरोत्सेधमानन्तु पञ्चभागविभाजितम् ॥ ३१-७२ ॥  
  
त्रिभागमुत्तरोत्सेधं पादेनोत्तरवाजनम् ।  
एकभागन्तदूर्ध्वे तु कर्तव्या पद्मपट्टिका ॥ ३१-७३ ॥  
  
गजश्रेणी मृगश्रेणी प्रस्तरान्तेषु योजयेत् ।  
एवं प्रस्तरमाख्यातं तलं प्रति विशेषतः ॥ ३१-७४ ॥  
  
कूटशालाप्रमाणञ्च अधुना वक्ष्यते शृणु ।  
तस्योत्सेधकपोतान्तं षट्भागन्तद्विभाजिते ॥ ३१-७५ ॥  
  
पादं वेदिकया युक्तं पादग्रीवा समायुतम् ।  
द्विभागं पादमेव स्यात् द्विभागं शिखरं भवेत् ॥ ३१-७६ ॥  
  
भागस्थूपिसमायुक्तमेवं वै कारयेत् सुधीः ।  
कृत्वा विस्तारषट्भागं कूटमेकेन चैव हि ॥ ३१-७७ ॥  
  
द्विभागेन तु शालान्तु भागाभ्यां पञ्जरं तथा ।  
चतुरश्रन्ततः कूटं शालं स्यात् गोपुराकृति ॥ ३१-७८ ॥  
  
पार्श्वयोर्नासिका युक्तं तन्मध्ये तनुनासिका ।  
द्वित्रिकञ्च चतुः प्रोक्तं कुम्भन्तस्योपरि स्थितम् ॥ ३१-७९ ॥  
  
एक नासिकयायुक्तं पञ्जरं समुदाहृतम् ।  
कूटेषु नासिकायुक्तं कोष्ठमेतत् प्रकीर्तितम् ॥ ३१-८० ॥  
  
प्रस्तरोच्च प्रमाणेन तत्समङ्कण्ठमुच्यते ।  
द्वादशांशं विभज्याथ द्विभागापट्टिका भवेत् ॥ ३१-८१ ॥  
  
द्विभागा वेदिका प्रोक्ता कण्ठं पञ्चांशमुच्यते ।  
पट्टिकाश्चैक भागं स्यात् द्विभागापद्मपट्टिका ॥ ३१-८२ ॥  
  
तदूर्ध्वे शिखरं प्रोक्तं भागार्धं निर्गमं भवेत् ।  
तस्योत्सेधं त्रिधा कृत्वा भागं पादस्य दैर्घ्यकम् ॥ ३१-८३   
॥  
  
भागेन नासिका प्रोक्ता तदर्धं मध्यनिम्नकम् ।  
शेषभागं त्रिधा कृत्वा नालभागेन कल्पितम् ॥ ३१-८४ ॥  
  
पञ्जरञ्चैकभागेन त्रिशूलं भागमानतः ।  
चतुर्भागन्तदर्धं वा ह्यनुनासिकमुच्यते ॥ ३१-८५ ॥  
  
एवं नासिकमाख्यातं स्थूपिलक्षणमुच्यते ।  
शिखरार्धं समुत्सेधं पञ्चविंशत् तु तद्भवेत् ॥ ३१-८६ ॥  
  
सप्तांशं दलमानन्तु भागं तत्कण्ठमुच्यते ।  
अष्टभागैस्तु तत्कुम्भञ्चतुर्भागन्तु नालकम् ॥ ३१-८७ ॥  
  
द्विभागं वेदिकां कुर्यात् मुकुलन्तु कला भवेत् ।  
मुकुलाग्रमधैकांशं स्थूपिपट्टमिहोच्यते ॥ ३१-८८ ॥  
  
विदिक्षु वृषभं न्यस्त्वा महादिक्षु च मूर्तयः ।  
स्कन्दङ्कृत्वा तु तत्पूर्वे याम्ये श्रीकण्ठनायकम् ॥ ३१-८९ ॥  
  
शास्त्रार्थानिमुनीनान्तु मुक्त्यर्थं प्रोच्चरन् गुरुः ।  
पश्चिमे नारसिंहञ्च सौम्ये वा विन्यसेत् बुधः ॥ ३१-९० ॥  
  
ब्रह्माणमुत्तरे कृत्वा चतुर्वक्त्रसमायुतम् ।  
वृषस्य तालमूर्ध्वे च ह्यासनाः कण्ठसंश्रिताः ॥ ३१-९१ ॥  
  
शालासु देवताः प्रोक्ताः कूटेषु च नयत्विह ।  
दिव्यमानुष देवांश्च यथा युक्त्या तु योजयेत् ॥ ३१-९२ ॥  
  
शिवक्रीडा हरिक्रीडा तपक्रीडा विशेषतः ।  
यक्षराक्षसगन्धर्व सिद्धविद्याधरोरगान् ॥ ३१-९३ ॥  
  
अष्टदिक्षु यथा युक्त्या न्यस्त्वा पूर्वादितः क्रमात् ।  
प्रासादलक्षणं प्रोक्तं मण्डपानां विधिं शृणु ॥ ३१-९४   
॥  
  
प्रासादार्द्धं मुखायामं विस्तारं सममुच्यते ।  
त्रिपादं वा मुखायामं सार्धं मण्डपमुच्यते ॥ ३१-९५ ॥  
  
देवतामण्डपं पूर्वं द्वितीयं स्नपनार्थकम् ।  
वृषार्धं मण्टपं पश्चाच्चतुर्थं नृत्तमण्डपम् ॥ ३१-९६   
॥  
  
देवता प्रतिमारूपा स्थापितं देवमण्टपम् ।  
कलशस्थापनं यत्र प्रोक्तं स्नपनमण्डपम् ॥ ३१-९७ ॥  
  
वृषभं स्थापितं यत्र वृषभं मण्डपं तथा ।  
नृत्तं यत्र कृतं तत् तु नृत्तमण्डपमेव तु ॥ ३१-९८ ॥  
  
गोपुरेऽथव्यवायेपि व्यवाये विकृतं तथा ।  
एवञ्चतुर्विधेष्वन्य मण्डपञ्चाग्रतो बहिः ॥ ३१-९९ ॥  
  
तेषां नामानि वक्ष्यामि शृणुवत्स समाहितः ।  
नन्दवृत्तं श्रियावृत्तं वीरासनञ्च वृत्तकम् ॥ ३१-१०० ॥  
  
नन्द्यावर्तं माणिभद्रं विशालञ्चेति कीर्तितम् ।  
नन्दवृत्तञ्चतुष्पादं षोडशं श्रीप्रतिष्ठितम् ॥ ३१-१०१ ॥  
  
विंशतिस्तम्भसंयुक्तं वीरासनमिति स्मृतम् ।  
द्वात्रिंशत् गात्र संयुक्तं जयभद्रेति कथ्यते ॥ ३१-१०२ ॥  
  
षट्त्रिंशत् गात्रसंयुक्तं नद्यावर्तमिति स्मृतम् ।  
चतुःषष्टिसमायुक्तं स्तम्भानां माणिभद्रकम् ॥ ३१-१०३ ॥  
  
स्तम्भानान्तु शतैर्युक्तं विशालमिति सञ्ज्ञितम् ।  
प्रासादवत् समाख्यातं प्रस्तरान्तं प्रमाणतः ॥ ३१-१०४ ॥  
  
प्रासादस्तम्भमानस्य एतत् स्तम्भं विशिष्यते ।  
पादाधिकमथाध्यर्धं पादो न द्विगुणं भवेत् ॥ ३१-१०५ ॥  
  
स्तम्भायामाष्टभागैकं स्तम्भस्यैव तु विस्तरम् ।  
वृत्तं वा चतुरश्रं वा चतुरष्टाश्रमिश्रकम् ॥ ३१-१०६ ॥  
  
षोडशाश्रयुतं वापि शिल्पैः सर्वैः सुशोभितम् ।  
स्तम्भाच्च बोधिकाधिक्या बोधेरप्युत्तराधिका ॥ ३१-१०७ ॥  
  
उत्तराद्वाजनाधिक्या तस्योर्ध्वे मुद्रिकां न्यसेत् ।  
मुद्रिकाच्चतुलाधिक्या जयन्ती तु ततो परि ॥ ३१-१०८ ॥  
  
च्छदयेदिष्टकाभिस्तु तस्योर्ध्वे कलकान् क्षिपेत् ।  
वालुकैस्तु समञ्चूर्णं गुल्माषं योजयेत् क्रमात् ॥ ३१-१०९ ॥  
  
मुसलेन तु सम्पीड्य शर्करादिसमन्वितम् ।  
कषाय पिच्छलैर्युक्तं त्रिफलोदकसंयुतम् ॥ ३१-११० ॥  
  
हरीतक्क्यास्तु भागैकं द्विगुणञ्च विभीतकम् ।  
धात्रि त्रिगुणमित्युक्तं प्रक्षुण्णान् मलसंयुतम् ॥ ३१-१११ ॥  
  
षण्मासं वा त्रिमासं वा मासं वाप्युषितं तथा ।  
दधिमाषोदकञ्चैव नालिकेरस्य तोयकम् ॥ ३१-११२ ॥  
  
क्षीरञ्चदधिसम्मिश्रं सम्यक् कर्मसमाचरेत् ।  
कूटशालासभां कृत्वा भोगयोग्यं विशेषतः ॥ ३१-११३ ॥  
  
सोपानञ्च यथा युक्त्या हस्तिहस्तन्तथैव च ।  
एवं समासतः प्रोक्तं मण्डपं विधिपूर्वकम् ॥ ३१-११४ ॥  
  
प्राकारं परितः कुर्यात् प्रासादस्य प्रमाणतः ।  
भूमौ विन्यस्य विस्तारं प्रासादस्य सुनिश्चयम् ॥ ३१-११५ ॥  
  
प्रासादस्य तु विस्तारं तस्य दण्डमिहोच्यते ।  
दण्डात्तेन कृतं यत्र त्वन्तर्मलसमैव हि ॥ ३१-११६ ॥  
  
एकदण्डान्तर्भारा तु मध्यभाराद्विदण्डतः ।  
चतुर्दण्डप्रमाणेन कृत्वामय्यादिभित्तिकम् ॥ ३१-११७ ॥  
  
महामय्यादिभित्तिः स्यात् सप्तदण्डप्रमाणतः ।  
पृष्ठे चैवाग्रतोप्यर्धं द्विगुणं त्रिगुणन्तु वा ॥ ३१-११८ ॥  
  
चतुर्गुणं मुखायामं प्राकाराणां विशेषतः ।  
कपोतान्तं समुत्सेधं हस्तविस्तारभित्तिकम् ॥ ३१-११९ ॥  
  
कूटशालायुतं वापि कूटशालान्तमेव च ।  
प्राकारेण समायुक्तं गोपुरस्य विधीयते ॥ ३१-१२० ॥  
  
मण्डले द्वारके वाथ द्वारशालान्तु भारके ।  
प्रासादं मध्यभारायां मय्यादौ हर्म्यमेव च ॥ ३१-१२१   
॥  
  
गोपुरन्तु महामय्ये एवं पञ्चविधि स्मृतम् ।  
चतुर्दिक्षु च संयोज्याः प्राकाराणां पृथक् पृथक् ॥ ३१-१२२ ॥  
  
केचिद् वै मालिकाकारा केचिद् वै गोपुराकृतिः ।  
विस्तारं द्वारशोभाया द्वित्रिपञ्चकरं भवेत् ॥ ३१-१२३ ॥  
  
षट्सप्ताष्टनवकरैर्द्वारशाला प्रकीर्तिता ।  
एकादश त्रयोदश हस्तं प्रासादविस्तृतम् ॥ ३१-१२४ ॥  
  
चतुर्दशपञ्चदश द्वारहर्म्यमिति स्मृतम् ।  
एकविंशस्त्रयोविंश द्वारगोपुरमुच्यते ॥ ३१-१२५ ॥  
  
विस्तारद्विगुणायाममायामद्विगुणोच्छ्रयम् ।  
भौमोर्ध्वोत्तरसीमान्तं द्वारस्योच्छरयलक्षणम् ॥ ३१-१२६ ॥  
  
तदर्धं विस्तारं प्रोक्तम् अलङ्कारं विमानवत् ।  
प्राकारभित्तिमाश्रित्य कुर्यादावृतमण्डपम् ॥ ३१-१२७ ॥  
  
तत्बाह्ये भ्यन्तरेवापि मालिका मण्डपं हि वा ।  
पञ्चप्राकारमेवं स्यात् परिवारालयं शृणु ॥ ३१-१२८ ॥  
  
प्रासादस्य चतुर्थं वा तदर्धं वार्धमेव वा ।  
मातॄणामालयं कुर्यात् गोपुराकारमेव तु ॥ ३१-१२९ ॥  
  
हस्ति पृष्ठन्तपप्रोक्तं प्रासादन्तु विशेषतः ।  
मेध्यन्तु पचनाकारञ्चतुःशालैकशालकम् ॥ ३१-१३० ॥  
  
प्राकारसंयुतङ्कृत्वा बाह्ये वा भ्यन्तरेपि वा ।  
पूर्वे तु पश्चिमे द्वारं पश्चिमे पूर्वतो मुखः ॥ ३१-१३१ ॥  
  
दक्षिणे चोत्तरद्वारमुत्तरे दक्षिणोन्मुखम् ।  
वह्नीशान स्थितं यत् तत् पश्चिमेद्वारमिष्यते ॥ ३१-१३२ ॥  
  
नीलानिल स्थितञ्चैव पूर्वद्वारं प्रशस्यते ।  
वृषस्य मण्डपं तत्र चतुर्द्वारसमायुतम् ॥ ३१-१३३ ॥  
  
प्रासादलक्षणं प्रोक्तं ततो मूर्धेऽष्टकां शृणु ।  
  
इति प्रासादलक्षणविधिपटल एकत्रिंशत्तमः ॥ ३१ ॥  
  
  
