+++
title = "५६ तन्त्रसङ्करविधि-पटलः"

+++
  
  
  
अथ तन्त्रसङ्करविधि-पटलः  
  
अथातः सम्प्रवक्ष्यामि तन्त्राणां सङ्करं परम् ।  
शैवं पाशुपतं सोमं लाकुलन्तु चतुर्विधम् ॥ ५६-१ ॥  
  
तेषां भेदोपभेदैश्च तत्तच्छास्त्रे समाचरेत् ।  
चतुर्विधेषु तन्त्रेषु यथेष्टं तेन बुद्धिमान् ॥ ५६-२ ॥  
  
कर्षणादि प्रतिष्ठान्तं कर्मकुर्याद्विचक्षणः ।  
कर्षणादि प्रतिष्ठान्तमेक तन्त्रेण कारयेत् ॥ ५६-३ ॥  
  
भुक्तिमुक्तिप्रदं मुख्यं सर्वसिद्धिमवाप्नुयात् ।  
पूर्वमेकेन कृत्वा तत् पश्चादन्येन वै कृतम् ॥ ५६-४ ॥  
  
एतत् तु सङ्करं तेन राज्ञोराष्ट्रस्य दोषकृत् ।  
आचार्यश्चैव कर्ता च नाशनन्त्वखिलं तथा ॥ ५६-५ ॥  
  
यच्छास्त्रेण यदा रब्धं तच्छास्त्रेणैव तत् कुरु ।  
कृतञ्चेदन्यशास्त्रेण तन्त्रदोषाय कल्पयेत् ॥ ५६-६ ॥  
  
सौम्यं रौद्रं द्विधावत्स शैवं सौम्यमिति स्मृतम् ।  
तदन्यं त्रिविधं तत्र रौद्रमेवेति कीर्तितम् ॥ ५६-७ ॥  
  
रौद्रेण पूजितश्चाहं तथा रौद्रफलप्रदम् ।  
सौम्येन पूजितश्चाहं वत्ससौम्यफलप्रदम् ॥ ५६-८ ॥  
  
रौद्रं सौम्येन यष्टव्यं सौम्यं रौद्रेण नार्चितम् ।  
वैदिकाचार सम्बन्धात् सौम्यं श्रेष्ठमिति स्मृतम् ॥ ५६-९ ॥  
  
श्रुत्युक्ताचारबाह्यत्वादपरं रौद्रमुच्यते ।  
सौम्येन स्थापयेत् ग्रामे रौद्रेण तु न कारयेत् ॥ ५६-१० ॥  
  
रौद्रेण स्थापितं मोहात् ग्रामनाशं भवेद्धृवम् ।  
सौम्यरौद्रमयं सर्वं जगत्येवं चराचरम् ॥ ५६-११ ॥  
  
तस्मात् सर्वप्रयत्नेन रौद्रं सौम्येन पूजयेत् ।  
सर्वसिद्धिकरञ्चैतत् एतदुक्तं शिवात्मना ॥ ५६-१२ ॥  
  
पूर्वं सौम्येन संस्थाप्य पश्चाद्रौद्रेण पूजयेत् ।  
मोहेन चेत् कृतं तेन राजराष्ट्रं विनश्यति ॥ ५६-१३ ॥  
  
किमत्र बहुनोक्तेन सौम्ये नैव तु पूजयेत् ।  
कामिकाद्यष्टविंशच्च तन्त्रं शैवमिति स्मृतम् ॥ ५६-१४ ॥  
  
तदेव सौम्यमाख्यातं सिद्धान्तं हि तदेव तु ।  
तदन्यं रौद्रमाख्यातं तत्रं पाशुपतादिकम् ॥ ५६-१५ ॥  
  
शैवसिद्धान्त तन्त्रेषु तन्त्रैकेन तु कारयेत् ।  
अनुक्तेऽस्मिन् तथान्येन सङ्करन्तु न दोषषभाक् ॥ ५६-१६ ॥  
  
तथा वै चान्य तन्त्राणां तेषु तेषु न दोषकः ।  
तन्त्राणां सङ्करञ्चैव समासात् परिकीर्तितम् ॥ ५६-१७ ॥  
  
षष्ठपञ्चाशत् पटलैः क्रियापादं सुकीर्तितम् ।  
क्रियापादमिदं वत्स चर्यापादमथ शृणु ॥ ५६-१८ ॥  
  
तन्त्राणामवतारणादि सकलं सङ्क्षेपतो भाषिते  
तेषां सङ्करमन्त्यमेव तु मया शैवेषु सिद्धान्तकम् ।  
पञ्चाशत् पटलश्चषष्ठमधिकं तत्सङ्ख्यया विद्यते  
तत्पादन्त्वखिलादि शैव सहितन्नोपूजितं दुर्जनैः ॥  
  
इति तन्त्रसङ्करविधि-पटलः षट्पञ्चाशत्तमः ॥ ५६ ॥  
  
इति सुप्रभेदे क्रियापादः समाप्तः  
  