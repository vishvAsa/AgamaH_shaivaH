+++
title = "०१ प्रश्नविधि-पटलः"

+++
अथ क्रियापादे प्रश्नविधि-पटलः ।  
  
कैलाशशिखरासीनं मुनिसङ्घैः समावृतम् ।  
देवैर्यक्षैः सगन्धर्वैः सिद्धविद्याधरैरपि ॥ १-१ ॥  
  
ब्रह्मामृगाङ्कसूर्यैश्च लोकेशैरिहसंवृतम् ।  
दृष्ट्वा प्रणम्य देवेशं विघ्नेशोवाक्यमब्रवित् ॥ १-२ ॥  
  
भगवन् देवदेवेश लोकनाथजगत्पते ।  
अनन्यमानसो भूत्वा शिवज्ञानं परं वद ॥ १-३ ॥  
  
यदवाप्यनराः सर्वे मुक्तिमायान्ति केवलाम् ।  
ज्ञानयोगक्रियाचर्याः पुराप्रोक्ताः सविस्तराः ॥ १-४ ॥  
  
पुंसामनुग्रहार्थाय सङ्क्षेपाद् वकुमर्हसि ।  
तन्त्राणामुद्भवं किञ्चित् मन्त्राणामुद्भवं कथम् ॥ १-५ ॥  
  
किं शौचा चमनं देव स्नानं भस्मविधिः कथम् ।  
अर्चनाङ्गञ्च पूजा च मुद्राणां लक्षणं कथम् ॥ १-६ ॥  
  
नैवेद्यं चाग्निकार्यश्च अग्निकुण्डबलिः कथम् ।  
उत्सवस्यविधिः कोवा स्नपनस्य विधिः कथम् ॥ १-७ ॥  
  
शीतकुम्भं कथं देव नवनैवेद्य लक्षणम् ।  
कार्तिक्याङ्कृत्तिकादीपमाषाढे पूरकर्मकम् ॥ १-८ ॥  
  
फलपाक विधानञ्च आचार्यस्य च लक्षणम् ।  
लक्षणं करणानाञ्च ग्रामादीनां कथं प्रभो ॥ १-९ ॥  
  
विभव निश्चयं किं वा कर्षणस्य विधिः कथम् ।  
बालालयविधिः कोवा धामवास्तु विधि कथम् ॥ १-१० ॥  
  
आद्येष्टकाविधानं किं गर्भन्यासविधिः कथम् ।  
अङ्गुलीनां विधानं किं कथं प्रासादलक्षणम् ॥ १-११ ॥  
  
मूर्ध्नेऽष्टकाविधानं किं कथं वा लिङ्गलक्षणम् ।  
प्रतिमालक्षणं किं वा अङ्कुरार्पणलक्षणम् ॥ १-१२ ॥  
  
लिङ्गसंस्थापनं किञ्च सकलस्थापनं कथम् ।  
शक्तिनां स्थापनं किं वा परिवारस्य लक्षणम् ॥ १-१३ ॥  
  
अथाष्ट परिवाराणां स्थापनञ्च पृथक् पृथक् ।  
इन्द्रादीनां प्रतिष्ठा च आदित्यस्थापनं कथम् ॥ १-१४ ॥  
  
क्षेत्रपालप्रतिष्ठा च शूलस्य स्थापनं कथम् ।  
अस्त्रराजप्रतिष्ठा च शास्तुश्च स्थापनं कथम् ॥ १-१५ ॥  
  
जीर्णोद्धारविधिः किं वा प्रायश्चित्तविधिः कथम् ।  
तन्त्राणां सङ्करोपेतं क्रियापादे कथं प्रभो ॥ १-१६ ॥  
  
चर्या पादे च शैवानामुद्भवञ्च कथं प्रभो ।  
जातिभेदविधानं किं मण्डलस्य कथं प्रभो ॥ १-१७ ॥  
  
दीक्षामार्गं कथन्तेषां चर्यापादे व्यवस्थितम् ।  
आदिशैवानुशैवानां कथं वा शोडश क्रियाः ॥ १-१८ ॥  
  
व्रताचाराः कथन्तेषां पवित्रारोहणं कथम् ।  
दीक्षितानां नृपाणाञ्च स्वर्णगर्भ तुलाकथम् ॥ १-१९ ॥  
  
हिरण्यगर्भ तुलाभारं दहनस्य विधिः कथम् ।  
पितृयज्ञविधानं किं स पिण्डीकरणञ्च किम् ॥ १-२० ॥  
  
अष्टकायाविधानञ्च प्रायश्चित्तविधिः कथम् ।  
नाडीचक्रं कथं योगे कालचक्रं तु कीदृशम् ॥ १-२१ ॥  
  
आधाराधेयकं सर्वं योगपादे तु कीर्तितम् ।  
ज्ञानपादे महादेव शिवसृष्टिक्रमं कथम् ॥ १-२२ ॥  
  
पशुसृष्टिश्चका देव षडध्वालक्षणं कथम् ।  
मया तु तानिप्रश्नानि प्रश्नान्यन्यान्यशेषतः ॥ १-२३ ॥  
  
वक्तुमर्हसि मे देव अनुग्रह्योह्यहं प्रभो ।  
  
श्रीभगवानुवाच  
  
साधु साधु महाप्राज्ञ यत् त्वयापरिचोदितम् ॥ १-२४ ॥  
  
शुद्धशैवमिदं तन्त्रं न देयं न प्रकाशितम् ।  
दीक्षितस्य सुधीरस्य शिवभक्तिपरस्य च ॥ १-२५ ॥  
  
श्रवणीयं न चान्यत्र कथनं हि प्रशस्यते ।  
चतुष्पादयुतं तन्त्रं भुक्तिमुक्त्यर्थकारणम् ॥ १-२६ ॥  
  
सारात् सारमिदं तन्त्रं सुप्रभेदं विनायक ।  
तवस्ते? हादहं वक्ष्ये तत्सर्वं श्रूयतां क्रमात् ॥ १-२७ ॥  
  
शैवं पाशुपतं सोमं लाकुलञ्च चतुर्विधम् ।  
तेषु शैवं परं सौम्यं रौद्रं पाशुपतादिकम् ॥ १-२८ ॥  
  
शैवं पुनश्चतुर्भेदं वामदक्षिणमेव च ।  
मिश्रञ्चैव तु सिद्धान्तं तेषु सिद्धान्तमुत्तमम् ॥ १-२९ ॥  
  
अष्टाविंशति भेदेन सिद्धान्तं शृणु तत्वतम् ।  
  
इति प्रश्नविधि-पटलः प्रथमः ॥ १ ॥  
  
