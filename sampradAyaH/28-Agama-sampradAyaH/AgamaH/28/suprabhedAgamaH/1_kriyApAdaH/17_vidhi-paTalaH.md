+++
title = "१७ विधि-पटलः"

+++
अथ नवनैवेद्य विधि-पटलः  
  
अथातः सम्प्रवक्ष्यामि नवनैवेद्यलक्षणम् ।  
अग्रयानां हि नाम्ना तत् कृते तस्माज्जयं भवेत् ॥ १७-१ ॥  
  
सुमुहूर्त्ते सुलग्ने च नक्षत्र करणान्विते ।  
वाद्यध्वनिसमायुक्तं त्रिशूलेनसमन्वितम् ॥ १७-२ ॥  
  
सर्वालङ्कारसंयुक्तं ततो भक्तजनैर्युतम् ।  
स्वक्षेत्रं सम्प्रविश्याथ ऐशान्यां दिक्समाश्रिताः ॥ १७-३ ॥  
  
तत् क्षेत्र रक्षकानां तु दध्योदन बलिङ्क्षिपेत् ।  
शूकन्दात्रेन निक्षिप्य हृदयेन तु बुद्धिमान् ॥ १७-४ ॥  
  
विशुद्ध तण्डुलोपेतं शूकं सर्वोपदंशकैः ।  
ग्रामं वा नगरं वापि प्रदक्षिणमथाचरेत् ॥ १७-५ ॥  
  
सर्वालङ्कारसंयुक्तं सर्वातोद्यसमन्वितम् ।  
तद्भागाश्च गजाश्चैव तया चैवाग्रतो नयेत् ॥ १७-६ ॥  
  
शूकभारान्ततो नीत्वा व्रीहिभाराननन्तरे ।  
उपदंशान्ततो नीत्वा तत स्तण्डुलभारकान् ॥ १७-७ ॥  
  
वादका गणिकाश्चैव व्रजेयुः सर्वभूषिताः ।  
सर्वेषां पृष्ठतोभागे संव्रजेत् प्रतिमां शनैः ॥ १७-८ ॥  
  
ततो भक्तजनाः सर्वे व्रजेयुः क्रमशः पुनः ।  
प्रविश्य भवनं मन्त्री शूकभारां निवेश्य वै ॥ १७-९ ॥  
  
आदित्य करसन्तप्तान् व्रीहीन् सङ्क्षिप्यलूखले ।  
तुर्यग्रमण्डलं कृत्वा पिष्टचूर्णैर्विचित्रितैः ॥ १७-१० ॥  
  
शालिभि स्थण्डिलङ्कृत्वा लूखलं तत्र विन्यसेत् ।  
वस्त्रेण लूखलं बध्वा मूसलञ्च ततोर्चयेत् ॥ १७-११ ॥  
  
सङ्क्षुभ्यबीजमुख्येन तण्डुलङ्ग्राह्ययत्नतः ।  
नालिकेरगुलोपेतं मरीची जीरकान्वितम् ॥ १७-१२ ॥  
  
हृदयेन तु मन्त्रेण दद्याद् देवस्य भक्तितः ।  
अन्येषां प्रतिमानान्तु दापयित्वा हृदापुनः ॥ १७-१३ ॥  
  
परिवारबलिन्दत्वा चण्डेशायनिवेदयेत् ।  
ताम्बूलन्तु विशेषेण दत्वा तत्र हृदाणुना ॥ १७-१४ ॥  
  
प्रभूतहविषं दत्वा पूर्वोक्तविधिनान्वितः ।  
ततो भक्तजनान्सर्वां नवान्नेन तु भोजयेत् ॥ १७-१५ ॥  
  
प्रोक्तन्तु नवनैवेद्यं कृत्तिकादीपकं शृणु ।  
  
इति नवनैवेद्यविधि-पटलः सप्तदशः ॥ १७ ॥  
  
  
