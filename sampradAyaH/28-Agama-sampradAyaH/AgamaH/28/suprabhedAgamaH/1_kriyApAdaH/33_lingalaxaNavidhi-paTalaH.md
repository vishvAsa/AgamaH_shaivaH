+++
title = "३३ लिङ्गलक्षणविधि-पटलः"

+++
  
  
  
अथ लिङ्गलक्षणविधि-पटलः  
  
अथातः सम्प्रवक्ष्यामि लिङ्गलक्षणमुत्तमम् ।  
लयङ्गच्छन्ति भूतानि संहारे निखिलं यतः ॥ ३३-१ ॥  
  
सृष्टिकाले तथा सृष्टिः तस्माल्लिङ्गमुदाहृतम् ।  
त्रिविधं लिङ्गमाख्यात सकलं निष्कलं कलम् ॥ ३३-२ ॥  
  
सकलं त्रिविधं तत्र तेषां लक्षणमुच्यते ।  
दिक्देशकालरहितो वाङ्मनातीतगोचरः ॥ ३३-३ ॥  
  
स एव देवदेवेशः स्वेच्छया गृह्णिते तनुम् ।  
परं भावं समालम्ब्य सर्वज्ञत्वादिभिर्गुणैः ॥ ३३-४ ॥  
  
योगिनां लक्षणार्थन्तु शास्त्राणामुद्भवाय च ।  
प्राणिनामुपकाराय गृह्णीते विग्रहं शिवः ॥ ३३-५ ॥  
  
परात्पर तराद्यस्माच्छिवशक्तेः समुत्भवः ।  
द्वितीयं शक्तिमूर्तिश्च बिन्दुनादश्चतुर्थकम् ॥ ३३-६ ॥  
  
दिक्देशकालसम्बन्ध रहिता वाच्यवाचकौ ।  
स्थापनारहितौ शक्त्या मनोगम्ये तु निष्कलौ ॥ ३३-७ ॥  
  
एतत् तु निष्कलं लिङ्गं शृणु सकलनिष्कलम् ।  
निष्कलं हि कलाहीनं सकलन्तु कलान्वितम् ॥ ३३-८ ॥  
  
सकलं निष्कलोपेतं तस्मात् सकलनिष्कलम् ।  
मुनिदेवमनुष्यैश्च पूजितं लिङ्गमादरात् ॥ ३३-९ ॥  
  
निष्कलं लिङ्गमित्याहुः सकलं भाव्यरूपकम् ।  
द्विधाभावगतो योऽन्यो बिन्दुनादोद्भवं ततः ॥ ३३-१० ॥  
  
सकलं निष्कलं तस्मान्मुखलिङ्गं द्विरूपतः ।  
सकलं निष्कले लिङ्गे पूजयेत् तु सदाशिवम् ॥ ३३-११ ॥  
  
तदर्धस्त्वीश्वरः प्रोक्तः सकलं रूपमुच्यते ।  
तस्य मध्ये सहस्रांशाद्रुद्रोद्भवमिहोच्यते ॥ ३३-१२ ॥  
  
तस्य वामे तु कोट्यंशादेकांशो विष्णुरुद्भवः ।  
तस्य दक्षिणभागे तु कोट्यंशात् ब्रह्मणोद्भवम् ॥ ३३-१३ ॥  
  
सकलानि तथैतानि अन्यानि तु तथैव हि ।  
ईश्वरः सृष्टिसंहार रक्षणे च प्रभु स्मृतम् ॥ ३३-१४ ॥  
  
ब्रह्मणा सर्वमुत्पन्नं विष्णुना सर्वपालनम् ।  
जगतां सर्वसंहारं शिवस्य परमेष्ठिनः ॥ ३३-१५ ॥  
  
यद्वच्छम्भोः समुद्भूतं तद्वच्छक्तेः मुद्भवम् ।  
अमूर्तञ्चेदमूर्ता तु समूर्तञ्चेत्समूर्तका ॥ ३३-१६ ॥  
  
अग्नेरुष्णत्व वच्छक्ति रविनाभाविनीविभोः ।  
ब्रह्माविष्णुश्चरुद्रश्च ईश्वरश्च सदाशिवः ॥ ३३-१७ ॥  
  
सावित्री श्रीरुमादेवी ईश्वरी च मनोन्मनी ।  
लिङ्गे सदाशिवं प्रोक्तं पिण्डिकायं मनोन्मनी ॥ ३३-१८ ॥  
  
एवं पञ्चममूर्तीनामुच्यन्ते पञ्चमूर्तयः ।  
तस्मात् तदुदयं प्राप्य शक्तिशम्भुमयञ्जगत् ॥ ३३-१९ ॥  
  
द्विधाभवस्य लिङ्गस्य लक्षणं शृणु साम्प्रतम् ।  
लिङ्गयोनि प्रभेदानि सैकतादीनिमच्छृणु ॥ ३३-२० ॥  
  
क्षणिकञ्चैव मृल्लोहं रत्नजं दारुजं तथा ।  
शैलजञ्चैव विघ्नेश षडङ्गं लिङ्गमुच्यते ॥ ३३-२१ ॥  
  
क्षणिका द्वादशप्रोक्ता मृन्मयं द्विविधं पुनः ।  
दारुजञ्चाष्टधा प्रोक्तमष्टधालोहजं स्मृतम् ॥ ३३-२२ ॥  
  
सप्तधा रत्नजञ्चैव शैलजन्तु चतुर्विधम् ।  
पूजान्ते क्षणिकास्त्याज्यास्त्यजेदन्यानि तल्लये ॥ ३३-२३ ॥  
  
रत्नजं लोहजञ्चैव बाणलिङ्गञ्चलं स्मृतम् ।  
शैलञ्चलाचलं प्रोक्तं मृन्मयं दारवं तथा ॥ ३३-२४ ॥  
  
क्षणिकानां फलं वक्ष्ये सैकतं मोक्षकाङ्क्षिणाम् ।  
तण्डुलं विभवार्थीनामन्नमन्नप्रदं स्मृतम् ॥ ३३-२५ ॥  
  
नदीमृत् भूमिलाभः स्यात् गोमयं रोगनाशनम् ।  
नवनीतं मनोह्लादं रुद्राक्षं ज्ञानवर्धनम् ॥ ३३-२६ ॥  
  
गन्धं सौभाग्यकाङ्क्षिणां कूर्चं मुक्त्यर्थिनां   
स्मृतम् ।  
आयुष्यवर्धनं पुष्पं गुलमिष्टार्धसिद्धिदम् ॥ ३३-२७ ॥  
  
पैष्टं पुष्टि प्रदं प्रोक्तं क्षणिकानां फलं भवेत् ।  
एतेषां चैव लिङ्गानां न प्रमाणन्न च स्थितिः ॥ ३३-२८ ॥  
  
मृन्मयं राज्यफलदं पक्वापक्वप्रभेदकम् ।  
शुद्धदेशेमृदं ग्राह्य पूजाभागं सयोनिकम् ॥ ३३-२९ ॥  
  
कृत्वा दग्धमिदं पक्वं तत्रापक्वमिहोच्यते ।  
यवगोधूमचूर्णैश्च घृतक्षिरकषायकैः ॥ ३३-३० ॥  
  
सर्जगुल्गुलुग्रीवेष्टकापित्थनिरयासकैः ।  
चूर्णैरालोढ्यसु मृदा मासपक्वोषितं तथा ॥ ३३-३१ ॥  
  
रत्नबीजसमायुक्तं पक्वलिङ्गं समाचरेत् ।  
सुवर्णं रजतं ताम्रं कांसमारकूटं तथा ॥ ३३-३२ ॥  
  
आयसं सीसकञ्चैव त्रपुकञ्चेति लोहजम् ।  
सौवर्णं श्रीप्रदं प्रोक्तं राजतं राज्यसिद्धिदम् ॥ ३३-३३ ॥  
  
ताम्रं पुत्रप्रदञ्चैव विद्वेषं कांसमेव च ।  
आरकूटं तथोच्चाटे क्षयकारकमायसम् ॥ ३३-३४ ॥  
  
सीसकं रोगहरणं त्रपुरायुष्यवर्धनम् ।  
एवन्तु लोहजं प्रोक्तं ततो रत्नजमुच्यते ॥ ३३-३५ ॥  
  
मौक्तिकञ्च प्रवालञ्च वैडूर्यं स्फटिकं तथा ।  
पुष्यं मरतकं निलं रत्नजं सम्प्रकीर्तितम् ॥ ३३-३६ ॥  
  
स्फाटिकं भुक्तिमुक्त्यर्थमिष्टसिद्धिं तु रत्नजम् ।  
लोहरत्नानिके लिङ्गे पूजाभागं सपीठिकम् ॥ ३३-३७ ॥  
  
यथा लाभप्रमाणेन स्फटिकादीनि कारयेत् ।  
स्फटिकादिषु कर्तव्या त्रिभागैरेव पीठिका ॥ ३३-३८ ॥  
  
तदायामसुविस्तारा पिण्डिका शुभदा स्मृता ।  
एकाङ्गुलं समारभ्य आचतुर्विंशदङ्गुलान् ॥ ३३-३९ ॥  
  
लोहजं लिङ्गमित्याहुर्लक्षणोद्धारणं विना ।  
दारवस्यैव शैलस्य वनं गच्छेत् स्थिरो गुरुः ॥ ३३-४० ॥  
  
शुभे दिने तिथौ वारे सुमुहूर्ते विशेषतः ।  
आचार्यं शिल्पिमाहूय वस्त्रैर्हेमाङ्गुलीयकैः ॥ ३३-४१ ॥  
  
शुक्लमाल्यानुलेपाद्यैर्भक्तियुक्तं सुपूजयेत् ।  
कुठारादीनि चिह्नानि पराङ्ग्राह्य विचक्षणः ॥ ३३-४२ ॥  
  
आचार्यः शिल्पिभिश्चैव सहायैर्बलवत्तरैः ।  
पुण्याहजयशङ्गैश्च शङ्खभेर्यादिनिस्वनैः ॥ ३३-४३ ॥  
  
यथावस्थानकाले तु निमित्तान्युपलक्षयेत् ।  
दिव्यान्तरिक्षभौमानि अशुभानि शुभानि च ॥ ३३-४४ ॥  
  
सव्येत्वागमनं वामा द्वायसस्य स्वरस्तथा ।  
समांसश्येनकस्त्वग्रे दक्षिणाद्वाममार्गतः ॥ ३३-४५ ॥  
  
कन्यानां दर्शनञ्चैव गवारोहणमेव च ।  
दधिवै पूर्णकुम्भञ्च ब्राह्मणं पुष्पसंयुतम् ॥ ३३-४६ ॥  
  
पावकं ज्वलमानञ्च मांसभारं तथैव च ।  
वेश्यासं दर्शनञ्चैव वराहं हयमेव च ॥ ३३-४७ ॥  
  
शुभान्येतानि सर्वाणि दर्शयित्वा व्रजेत् बुधः ।  
उल्कापातं दिशादाहं महावातप्रवर्तनम् ॥ ३३-४८ ॥  
  
अशुभं ह्यन्तरिक्षे तु पूर्वोक्त विपरीतकम् ।  
तैलाभ्यङ्गञ्च तत् पात्रं मुक्तकेशस्य दर्शनम् ॥ ३३-४९ ॥  
  
दर्शनं नवमृत् भाण्डं च्छिन्ननासिकमेव च ।  
एते तु भौमजा ज्ञेया परीक्षैवं शुभाशुभम् ॥ ३३-५० ॥  
  
शुभेषु प्रस्थितोया या दशुभे तु निवर्तयेत् ।  
अशुभेग्निं समास्तीर्य शिवेनैवशतं हुनेत् ॥ ३३-५१ ॥  
  
निमित्तेशोभने गच्छेद् आचार्यः शिल्पिभिः सह ।  
सम्प्रविश्य ततो धीमान्वनान्युपवनानि च ॥ ३३-५२ ॥  
  
महेन्द्रे मलये चैव सह्यैविन्ध्ये तथैव च ।  
यावच्छिलाद्रुमौ चास्ति तावद्यायाद्विचक्षणः ॥ ३३-५३ ॥  
  
शमीमधुकरण्डूक कर्णिकारं तथैव च ।  
तिन्दुकार्जुनकौ चैव पिप्पलोदुम्बरं तथा ॥ ३३-५४ ॥  
  
एते वर्गास्तु चत्वारो ब्राह्मणादि यथा क्रमम् ।  
अन्ये च बहवो वृक्षा मध्यवाराः सुशोभनाः ॥ ३३-५५ ॥  
  
स्निग्धपत्रा महाकायाः शुभदेशोत्थितास्तु ये ।  
अग्निदग्धाश्चतुष्काश्च पक्षिणान्तु निकेतनाः ॥ ३३-५६ ॥  
  
लतावल्मीकसंस्थाश्च वर्जयेत् साधकोत्तमः ।  
शिलाभापि सुविज्ञेया जातिभेदपरीक्षणैः ॥ ३३-५७ ॥  
  
श्वेतरक्ता तथा पीता कृष्णा चैव चतुर्विधा ।  
गोक्षीर शङ्खवर्णाभा ब्राह्मणानां प्रशस्यते ॥ ३३-५८ ॥  
  
जपाबन्धूकपुष्पाभा नृपाणां प्रोच्यते क्रमात् ।  
रजनी स्वर्ण सदृशा वैश्यानान्तु प्रशस्यते ॥ ३३-५९ ॥  
  
माषगुल्गुलु सङ्काशा शूद्राणान्तु समृद्धिदा ।  
सर्वेषान्तु शिलाकृष्णा सर्वसम्पत्करी स्मृता ॥ ३३-६० ॥  
  
वसासोषरज क्लिन्ना तप्ताश्चार्कस्यरश्मिभिः ।  
अग्निदग्धान्य युक्ता सा वर्जयेत् तां प्रयत्नतः ॥ ३३-६१ ॥  
  
तस्याच्छोत्तरपार्श्वे तु स्थण्डिलेग्निमुखङ्कृते ।  
शतं हुत्वा शिवास्त्रेण तमग्रे शयने वसेत् ॥ ३३-६२ ॥  
  
स्वप्ने माणवकञ्जप्त्वा रात्रौ सुप्त्वा शिवं स्मरेत् ।  
अशुभे दर्शने स्वप्ने मूले नैव शतं हुनेत् ॥ ३३-६३ ॥  
  
शुभे स्वप्ने तु चेद्धिमान् तदाच्छेदनमारभेत् ।  
अभिषिच्य शिवाद्भिस्तु प्रभाते विमलेशुभे ॥ ३३-६४ ॥  
  
अघोरास्त्रेण मन्त्रेण छित्वामधुयुतेन च ।  
अधोभागमुखं तस्य पृष्ठमूर्ध्नि प्रकल्पयेत् ॥ ३३-६५ ॥  
  
पार्श्वयोः पार्श्वमेवन्तु मूलं याम्यापरे विदुः ।  
पूर्वे चोत्तरपार्श्वे वा शिरः सङ्कल्प्य बुद्धिमान् ॥ ३३-६६ ॥  
  
लाञ्छयित्वा क्षराण्यत्रं ततस्तत् क्षणमारभेत् ।  
मूलं पादशिलां ग्राह्य योऽन्या चावृत पार्श्वयोः ॥ ३३-६७   
॥  
  
बाला च यौवना वृद्धाज्ञातव्या लक्षणैस्ततः ।  
स्निग्धा मृदुतला चैव बालाक्षीण स्वरान्विता ॥ ३३-६८ ॥  
  
सुस्वराकान्ति संयुक्ता सा शिला यौवना स्मृता ।  
अग्निदग्धा झर्झरूक्षा वृद्धासानिस्वराशिला ॥ ३३-६९ ॥  
  
बालां वृद्धान्तु सन्त्यज्य यौवनां सङ्ग्रहेत् बुधः ।  
शिलागर्भान् परीक्ष्याथ कर्तव्यं विधिचोदितम् ॥ ३३-७० ॥  
  
लिङ्गं प्रक्षिप्यक्षिरेण पिष्टकासैः सगैरिकैः ।  
इति तत्त्वे करात्रन्तु लिङ्गं प्रक्षाल्य चाम्भसा ॥ ३३-७१ ॥  
  
बिन्दुरेखा कलङ्काश्च शिलादोषाः प्रकीर्तिताः ।  
दृश्यते मण्डलं यत्र गर्भं तत्र विनिर्दिशेत् ॥ ३३-७२ ॥  
  
सिते तु मण्डले सर्पो रत्ने तु कृकलासह ।  
गोधा वै मण्डले पीते माञ्जिष्ठे दर्दुरोत् भवेत् ॥ ३३-७३ ॥  
  
कापिले मूषिका प्रोक्ता चित्र वर्णे तु वृश्चिकः ।  
श्वेतरक्तविमिश्रे तु गण्डूकोमण्डले भवेत् ॥ ३३-७४ ॥  
  
खद्योतं मधुवर्णे तु कापोतौ ग्रहगौलिका ।  
गुलवर्णे तु पाषाणं निस्त्रिंशाभेजलं भवेत् ॥ ३३-७५ ॥  
  
वर्जिता गर्भयुक्तास्तु विमलैरन्वितास्तथा ।  
विमलं हेमकांसाख्यं लोहाख्यञ्च त्रिधा स्मृतम् ॥ ३३-७६   
॥  
  
परीक्ष्यैव तु कर्तव्यं लिङ्गं गर्भादिवर्जितम् ।  
प्रासादगर्भविस्तारं सूत्रेण समितं तथा ॥ ३३-७७ ॥  
  
गर्भविस्तारपञ्चांश स्त्रियं शेनोत्तमं विदुः ।  
गर्भन्तु नवधा कृत्वा पञ्चभागन्तु मध्यमम् ॥ ३३-७८ ॥  
  
अधमं गर्भमानार्थं त्रिविधन्तु प्रमाणतः ।  
कनिष्ठ ज्येष्ठयोर्मध्ये गर्भेऽष्टांश कृते सति ॥ ३३-७९ ॥  
  
प्रोक्तन्तु नवधा मानन्तेषु कार्यं यदृच्छया ।  
अथवान्य प्रकारेण गर्भन्तु नवधा पुनः ॥ ३३-८० ॥  
  
उत्तमं त्रिणिचोक्तानि मध्यमं त्रिणिचादिशेत् ।  
अधमं त्रिणिचोक्तानि नवभेदमुदाहृतम् ॥ ३३-८१ ॥  
  
हस्तादि नवहस्तान्तं नवधा हस्तमानकम् ।  
त्रितालाद्रुद्रतालान्तं तथा नवविधिं पुनः ॥ ३३-८२ ॥  
  
समं वै वर्धमानञ्च शिवाधिकमतः परम् ।  
चतुरश्रमधोभागमष्टाश्रं मध्यमं तथा ॥ ३३-८३ ॥  
  
तदूर्ध्वं वृत्तमेवस्यात् त्रिभागं सर्वतः समम् ।   
समलिङ्गमिति प्रोक्तं वर्तमानमथ शृणु ॥ ३३-८४ ॥  
  
चतुर्विंशति चायामे सप्ताङ्गञ्चतुरश्रकम् ।  
अष्टाश्रमष्टभागेन नवांशे नैव वृत्तकम् ॥ ३३-८५ ॥  
  
वर्धमानमिदं लिङ्गं शिवाधिकमतः परम् ।  
आयामं दशधा कृत्वा चतुरश्र त्रिभागतः ॥ ३३-८६ ॥  
  
अष्टाश्रञ्च त्रिभागेन चतुरंशेन वृत्तकम् ।  
शिवाधिकमिदं शस्तं भुक्तिमुक्तिप्रदं शुभम् ॥ ३३-८७ ॥  
  
यस्य लिङ्गस्य चायाम चतुरश्रस्य नाहकम् ।  
आयामस्याष्टभागाच्च सप्तांशैर्मध्यनाहकम् ॥ ३३-८८ ॥  
  
तत् षडंशैस्तु वृत्तं स्यात् परिणाहं प्रकीर्तितम् ।  
लिङ्गाया मे चतुर्विंशद्विष्कम्भः पञ्चभागिकम् ॥ ३३-८९ ॥  
  
वेदाश्रादिपरीणाहाद्विंशत् षोडश वा नव ।  
सर्वेषामेव लिङ्गानां प्रोक्तं वै परिणाहकम् ॥ ३३-९० ॥  
  
धारालिङ्गं मुखंलिङ्गं शृणुवत्ससमाहितः ।  
पञ्चधारा सप्तधारा नवधारा द्वादशधारकः ॥ ३३-९१   
॥  
  
धाराः षोडशविंशच्च त्रिरष्टावाष्टविंशतिः ।  
अष्टाश्रं मूर्तिपर्यन्तं यवार्धं वायवोन्नतम् ॥ ३३-९२ ॥  
  
पूर्वभागं त्रिधा कृत्वा प्यूर्ध्वभागे मुखं भवेत् ।  
पञ्चमूर्धा चतुर्वक्त्रं ग्रीवाचैका समायुतम् ॥ ३३-९३ ॥  
  
श्रोत्राष्टौ च दशोष्ठञ्च सर्वलक्षणसंयुतम् ।  
लिङ्गाकारमधस्तस्य पिण्डिकालक्षणं शृणु ॥ ३३-९४ ॥  
  
त्रिगुणं लिङ्गविस्तारं त्रिगुणार्धञ्चतुर्गुणम् ।  
त्रिविधस्त्वधमादिस्तु पीठविस्तारमुच्यते ॥ ३३-९५ ॥  
  
विष्णुभागस्य चोत्सेधं पीठोत्सेधं विधीयते ।  
अथवा ब्रह्मभागस्य चाष्टांशेन समन्वितम् ॥ ३३-९६ ॥  
  
पद्मपीठं भद्रपीठं वेदिकोपरिमण्डलम् ।  
पीठञ्चतुर्विधं प्रोक्तं लक्षणं शृणु साम्प्रतम् ॥ ३३-९७   
॥  
  
कृत्वा षोडश चोत्सेधं द्व्यंशेन चतुपट्टिका ।  
पञ्चभागन्तदूर्ध्वाब्जं दलैः षोडशभिर्युतम् ॥ ३३-९८ ॥  
  
दलमध्याङ्गुलोत्सेधं पद्मकुण्डमिहोच्यते ।  
द्विभागं मध्य वृद्धन्तु समन्तात् सदृढं दृढम् ॥ ३३-  
९९ ॥  
  
चतुर्भिरूर्ध्व पद्मन्तु द्विभागे नोर्ध्वपट्टिका ।  
तदूर्ध्वे तु ततः कुर्यादेकांशं घृतवारिणा ॥ ३३-१०० ॥  
  
पीठतार त्रिभागैकं नालं कुर्यात् तथोत्तरे (तधोत्तरे) ।  
तत्तारस्य चतुर्थांशं तदर्धार्धमथादिकम् ॥ ३३-१०१ ॥  
  
द्विगुणं त्रिगुणं मूलं तदमग्रञ्चार्धनाशनम् ।  
विस्तारस्य चतुर्धांशादर्धादर्धमथापि वा ॥ ३३-१०२ ॥  
  
जलमार्गं त्रिभागैकं कुर्यात् तत्र विशेषतः ।  
एवन्तु पद्मपीठं हि भद्रपिठमथशृणु ॥ ३३-१०३ ॥  
  
पूर्ववत् षोडशांशन्तु कृत्वोत्सेधं विधानतः ।  
भागेनो पानमेकेन चतुर्भिर्जगती भवेत् ॥ ३३-१०४ ॥  
  
कुमुदन्तु त्रिभिर्भागैरेके नैव तु पट्टिका ।  
कण्ठं कुर्यात् त्रिभिर्भागैरेकांशेन तु पट्टिका ॥ ३३-१०५ ॥  
  
महापट्टिकाद्व्यंशा तु एकेन घृतवारिणि ।  
भद्रपीठं समाख्यातं वेदिपीठमथोच्यते ॥ ३३-१०६ ॥  
  
पीठोत्सेधे नवांशे तु द्वियंशेन तु पट्टिका ।  
चतुर्भिः कण्ठ तुङ्गन्तु द्व्यंशे नैवोर्ध्वपट्टिका ॥ ३३-१०७ ॥  
  
घृतवार्येकभागन्तु समन्ताच्चतुरश्रकम् ।  
वेदीपीठं समाख्यातं परिमण्डलमुच्यते ॥ ३३-१०८ ॥  
  
भद्रमेव हि वृत्तं स्यादेतद् वै परिमण्डलम् ।  
तेष्वेकांश समं वापि त्रिपादं वार्धमेव वा ॥ ३३-१०९ ॥  
  
पीठाङ्गानां प्रवेशञ्च तथा निर्गमनं पुनः ।  
सकलानाञ्च लिङ्गानां सामान्यं पीठलक्षणम् ॥ ३३-११० ॥  
  
लिङ्गस्य पीठिकाचेत् तु मध्वष्टाश्र क्रमान्वितम् ।  
अवटं कारयेद् धीमान् विष्णुभागसमं यथा ॥ ३३-१११ ॥  
  
ब्रह्मभाग प्रवेशार्थं तन्मानाच्चतुरश्रकम् ।  
घृतवारि घटान्नालं सकलेत्वासने विना ॥ ३३-११२ ॥  
  
नन्द्यावर्त शिलांवक्ष्ये पीठाधस्ताच्चतुः शिला ।  
परितस्तालमात्रं वा षडङ्गुलमथापि वा ॥ ३३-११३ ॥  
  
पीठविस्तारतोधिक्या नन्द्यावर्तशिलाः शुभाः ।  
समन्ताच्चतुरश्रास्तु ब्रह्मभागसमोन्नतः ॥ ३३-११४ ॥  
  
अथवा चतुरश्रस्य चाष्टांशत् सप्तमोच्छ्रिताः ।  
गर्भस्य नवभागैकं पादाधारशिलाशुभा ॥ ३३-११५ ॥  
  
तदर्धमेकमेवं वा तन्नवांशैकमुच्छृतः ।  
चतुरश्रस्य चाष्टांशादेकांशं मध्यनिम्नगम् ॥ ३३-११६   
॥  
  
लिङ्गतारप्रमाणेन खातविस्तारमानकम् ।  
नवनिम्नन्तु तन्मध्ये रत्नन्यासार्धमुच्यते ॥ ३३-११७ ॥  
  
ब्रह्मोपलासमोत्तुङ्गा तत्ताराध्यर्धविस्तृता ।  
एवं कूर्मशिला सिद्धा सुदृढा चतुरश्रका ॥ ३३-११८ ॥  
  
एवमुक्तास्तु सर्वाङ्गाः किञ्चिन्मानाधिकास्तु वै ।  
रथस्योपरि विन्यस्य तत् ग्रामं प्रविशेत् सुधीः ॥ ३३-११९ ॥  
  
ग्रामं प्रदक्षिणं कृत्वा वाद्यध्वनि समायुतम् ।  
प्रासादस्योत्तरे भागे कृत्वा कर्मकुटीं बुधः ॥ ३३-१२० ॥  
  
नीत्वा तन्मध्यमे लिङ्गं प्राक्च्छिरस्कं सुबुद्धिमान् ।  
पट्टिकोपरिविन्न्यस्य सूक्ष्मकर्म च कारयेत् ॥ ३३-१२१ ॥  
  
आचार्यः शिल्पिभिश्चैव लक्षणेनसहैव तु ।  
शिरसावर्तनं कार्यन्तच्चतुर्विधमुच्यते ॥ ३३-१२२ ॥  
  
च्छत्राकारन्तु पूर्वञ्च द्वितीयन्त्र पुषाकृतिः ।  
कुक्कुटाण्डं तृतीयन्तु चतुर्थन्त्वर्धचन्द्रकम् ॥ ३३-१२३ ॥  
  
कृत्वा तारन्तु षट्भागं लिङ्गस्य च शिरस्त्वथ ।  
भागेन वर्तनङ्कृत्वा यावन्निम्नन्तु मध्यमम् ॥ ३३-१२४ ॥  
  
च्छत्राकारमिदं प्रोक्तं सर्वसिद्धिप्रदायकम् ।  
तारं कृत्वा तु षट्भागं द्विभागार्धेन वर्तिनम् ॥ ३३-१२५ ॥  
  
त्रपुषाकृतिरेवं स्यात् भुक्तिमुक्तिफलप्रदम् ।  
कुक्कुटाण्डन्तु तत्रैव विस्तारार्धेन वर्तितम् ॥ ३३-१२६ ॥  
  
लिङ्गतारं त्रिधा कृत्वा द्विभागेन तु वर्तितम् ।  
अर्धचन्द्रमिदन्तत्र मुक्त्यर्थं प्रोच्यते क्रमात् ॥ ३३-१२७ ॥  
  
एवं सदाशिवं प्रोक्तं सर्वसिद्धिकरं परम् ।  
अन्यानाव्रतदेवांश्च ध्यानमन्त्रेण पूजयेत् ॥ ३३-१२८ ॥  
  
सकलं निष्कलं प्रोक्तं सकलं शृणु सुव्रत ।  
  
इति लिङ्गलक्षणविधिपटलस्त्रयस्त्रिंशत्तमः ॥ ३३ ॥
