+++
title = "५१ शूलस्थापनविधि-पटलः"

+++
अथ शूलस्थापनविधि-पटलः  
  
अथातः सम्प्रवक्ष्यामि शूलस्थापनकं परम् ।  
सदाशिवस्य देवस्य चेतनांशूलमुच्यते ॥ ५१-१ ॥  
  
सर्वदेवमयं शूलं लक्षणं शृणु साम्प्रतम् ।  
प्रासाद तुङ्गकं वापि त्वथवास्तम्भमानकम् ॥ ५१-२ ॥  
  
पादात् पादाधिकं वापि पादार्धं पादमेव वा ।  
अधिकं व्योममित्युक्तं तद्विहीनं विशेषतः ॥ ५१-३ ॥  
  
तदुत्सेधदशांशैकं पत्रविस्तारमुच्यते ।  
तदर्धं नालविस्तारं तच्चतुर्थं घनं स्मृतम् ॥ ५१-४ ॥  
  
पार्श्वपत्रेद्वयोरग्रे चूतपत्राग्रवत् कृतम् ।  
पत्रतारं त्रिभागेन पत्राणान्तु घनं स्मृतम् ॥ ५१-५ ॥  
  
घनस्यार्द्धांशमेवोक्तं पत्राणान्तु घनं भवेत् ।  
तदूर्ध्वन्तारद्विगुणं फलका चतुरश्रकम् ॥ ५१-६ ॥  
  
तदष्टांशं घनं प्रोक्तं तस्याधः कुम्भमिष्यते ।  
फलकाकार नाहार्धं कुम्भ तुङ्गन्तदर्धकम् ॥ ५१-७ ॥  
  
कुम्भाधश्चोर्ध्वतश्चापि कर्णनाहं नवांशकम् ।  
कुम्भनाहाष्टभागेन कर्णनाहमिति स्मृतम् ॥ ५१-८ ॥  
  
कुम्भार्धं तदधस्ताच्च तदर्धोदण्डपञ्जरम् ।  
दारुजञ्चेत् तु कर्तव्यं लोहजञ्चेत् परं विना ॥ ५१-९ ॥  
  
फलकातारपञ्चांशं त्रिभागं दण्डनाहकम् ।  
मूलाधस्तासिकान्तं यत्तन्मानं पीठ तुङ्गकम् ॥ ५१-१० ॥  
  
तदुत्सेधस्य पञ्चांशं त्रियंशम्पीठविस्तरम् ।  
अब्जाकारञ्चतुरश्रं पीठाकारं तथा स्मृतम् ॥ ५१-११ ॥  
  
अष्टांशं वीभजी कृत्वा त्वैकांशेन तु कर्णिका ।  
चतुरंशं दलोत्तुङ्गं दलाग्रञ्चैकभागतः ॥ ५१-१२ ॥  
  
पञ्चभागञ्चतुरश्रं भागादिपाद्य तुङ्गता ।  
पीठस्य घनमाख्यातं फलकायाघनार्धकम् ॥ ५१-१३ ॥  
  
ततो दारुमयैर्दण्डैः पीठोर्ध्वे दण्डपञ्जरम् ।  
दारुदण्डस्य मध्ये तु योगपट्टेन तां दृढम् ॥ ५१-१४ ॥  
  
शूलाग्रमुखसञ्ज्ञाथ मध्यपत्रेब्जमालिखेत् ।  
एवं शूलास्त्रमापाद्य ततस्थापनमारभेत् ॥ ५१-१५ ॥  
  
जलाधिवासनं स्नानं कृत्वा मण्डपसंस्कृतिम् ।  
वस्त्रैराच्छाद्य शूलन्तु स्थण्डिले शयनो परि ॥ ५१-१६ ॥  
  
न्यस्त्वा शूलाधिपां देवानर्चयित्वा यथाक्रमम् ।  
कलशां विन्यसेत् तत्र शूलास्त्राधिपसंयुतान् ॥ ५१-१७ ॥  
  
सकूर्चानस्त्रसंयुक्तान् तदा युधांश्च बैजिकान् ।  
तत्तदग्नौ हुतं हुत्वा तत्तन्मन्त्रैस्तु बुद्धिमान् ॥ ५१-१८ ॥  
  
सुमुहूर्ते सुलग्ने तु तत्तन्मन्त्राणि संस्मरन् ।  
मध्यपत्राधिपो रुद्रो दक्षिणे तु पितामहः ॥ ५१-१९ ॥  
  
वामपत्रे तथा विष्णु स्त्रिपत्राणां तु देवताः ।  
वामा ज्येष्ठा च रौद्री च शूलमूले तु देवताः ॥ ५१-२० ॥  
  
फलका स्कन्ददैवत्यं कुम्भे तु वरुण स्थिताः ।  
तदर्धञ्चाग्नि दैवत्यं दण्डैश्चैव सरस्वती ॥ ५१-२१ ॥  
  
पीठे चैवमुमादेवी भूमिभागे वसुन्धरा ।  
स्थापयेत् क्रमशोविद्वान् गन्धपुष्पाक्षतान्वितम् ॥ ५१-२२ ॥  
  
स्वनामाद्येन बीजेन कलशैरभिषेचयेत् ।  
अभ्यर्च्य हृदये नैव हविष्यन्तु निवेदयेत् ॥ ५१-२३ ॥  
  
शूलसंस्थापनं प्रोक्तमस्त्रराजविधिं शृणु ।  
  
इति शूलस्थापनविधिपटल एकपञ्चाशत्तमः ॥ ५१ ॥  
  
  
