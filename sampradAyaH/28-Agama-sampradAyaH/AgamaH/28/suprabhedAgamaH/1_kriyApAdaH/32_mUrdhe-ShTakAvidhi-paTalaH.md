+++
title = "३२ मूर्धेऽष्टकाविधि-पटलः"

+++
अथ मूर्धेऽष्टकाविधि-पटलः  
  
अथातः सम्प्रवक्ष्यामि मूर्धेऽष्टकाविधिं शृणु ।  
प्रासादस्योत्तरे वाग्रे प्रपां कृत्वा स लक्षणम् ॥ ३२-१ ॥  
  
स्थण्डिलं तत्र कुर्वीत तिलतण्डुलशालिभिः ।  
न्यस्त्वा तन्मध्यमे पश्चादिष्टकाः पञ्चकाः क्रमात् ॥ ३२-२   
॥  
  
शालिपिष्टमयेनाथ लेखयेदक्षराणि तु ।  
यकारं पूर्वभागे तु रकारं दक्षिणे तथा ॥ ३२-३ ॥  
  
लकारं पश्चिमे चैव पकारञ्चोत्तरे तथा ।  
हकारं मध्यमे न्यस्त्वा पृथग्वस्त्रेण वेष्टयेत् ॥ ३२-४ ॥  
  
अभितः कलशानष्टौ त्रिसूत्रपरिवेष्टितान् ।  
पिधान कूर्चवस्त्राड्यान् गन्धाम्बु परिपूरितान् ॥ ३२-५ ॥  
  
हेमरत्न विनिक्षिप्त लोकपालाधि देवतान् ।  
संस्थाप्या भ्यर्च्यगन्धाद्यै स्वस्वमन्त्रेण देशिकः ॥ ३२-६ ॥  
  
लोहजं दारुजं वापि स्त्रिभिस्तम्भं विशेषतः ।  
शिखरं सदृशं दीर्घं तारमष्ट षडङ्गुलम् ॥ ३२-७ ॥  
  
अग्रमङ्गुलविस्तारमानुपूर्वात् कृशं तथा ।  
चतुरश्रं भवेन्मूलं मध्यमष्टाश्रकं तथा ॥ ३२-८ ॥  
  
तदूर्ध्वं वृत्तमेवं स्याच्छिखि पादमिव स्थितम् ।  
गव्यैः प्रक्षालयित्वा तु स्थण्डिलोपरिविन्यसेत् ॥ ३२-९ ॥  
  
आच्छाद्याहत वस्त्रैश्च दर्भैः संस्तीर्य यत्नतः ।  
वास्तु होमन्ततः कृत्वा पर्यग्निं तेन वह्निना ॥ ३२-१० ॥  
  
कुर्यादस्त्रं महाशासु कुण्डानि विधिवत् ततः ।  
तुर्याश्राण्यथ वृत्तन्तु शङ्करेपि तथैव हि ॥ ३२-११ ॥  
  
अथवा वालुकैर्वापि स्थण्डिलं कारयेत् क्रमात् ।  
अग्न्याधानादिकं सर्वं पूर्वोक्तेन विधानतः ॥ ३२-१२ ॥  
  
पार्थिवादीनि तत्वानि पञ्चेऽष्टकाधि देवताः ।  
समिदाज्य चरूलाजान्य वैःसद्यादिभिः क्रमात् ॥ ३२-१३ ॥  
  
उदुम्बर वटाश्वत्थ प्लक्षपालाशकाः क्रमात् ।  
प्रागादि समिधः प्रोक्ता स्थण्डिले वा विशेषतः ॥ ३२-१४ ॥  
  
प्रत्येकं शतमर्धं वा हुत्वा पूर्णाहुतिं ततः ।  
पञ्चभूतात्मकं स्मृत्वा होममेकमथैशके ॥ ३२-१५ ॥  
  
प्रभाते विमलेधीमां नक्षत्रे करणान्विते ।  
सुमुहूर्तेसुलग्ने च स्थापक स्थपती तथा ॥ ३२-१६ ॥  
  
शुक्लवस्त्रपरिच्छन्नौ शुक्लमाल्यानुलेपनौ ।  
अनन्यमनसा वेतौ स्थापयेदिष्टकाः क्रमात् ॥ ३२-१७ ॥  
  
सद्यादि ब्रह्ममन्त्राणि स्मरन् पूर्वादिविन्यसेत् ।  
भूमादि पञ्चत्वत्वानि न्यस्त्वा पूर्वादितः क्रमात् ॥ ३२-१८ ॥  
  
मध्यमे नवरत्नानि न्यस्त्वापूर्वोक्तमार्गतः ।  
ईशानेन तु मन्त्रेण स्थूपिं तत्रैव विन्यसेत् ॥ ३२-१९ ॥  
  
स्थपतिः शेषकर्माणि कारयेत् तु यथा दृढम् ।  
स्थापको मन्त्रयोग्यस्तु स्थपतिः कर्मयोग्यकः ॥ ३२-२० ॥  
  
शिखरोर्ध्वे तु संस्थाप्य पञ्चभागत्रिभागिकम् ।  
अर्धभागन्तु वा दृश्यं स्थूप्याः शेषन्तु बन्धयेत् ॥ ३२-२१   
॥  
  
विमानाङ्गानि सर्वाणि कुर्यच्छास्त्रोक्तमार्गतः ।  
शैलेन निर्मितेधाम्नि वर्णिते वाप्य वर्णिते ॥ ३२-२२ ॥  
  
इष्टकाभिः सुनिर्वृत्ते सुधाद्यैर्वर्णिते क्रमात् ।  
विमान स्थापनं धीमान् कुर्यादस्मिन् विशेषतः ॥ ३२-२३ ॥  
  
व्यपोह्य सङ्करान् भाण्डान् कृत्वा शिल्पिविसर्जनम् ।  
ततो क्षिमोचनं कुर्याद्धोम वेदान्विशेषतः ॥ ३२-२४ ॥  
  
सम्पूज्यस्थापकं पश्चात् स्थपतिं पूजयेत् ततः ।  
वस्त्रहेमाङ्गुलीयाद्यैर्गो भूमिधनधान्यकैः ॥ ३२-२५ ॥  
  
प्रागुक्तविधिना सम्यक् कर्तव्यञ्चाङ्कुरार्पणम् ।  
प्रतिष्ठादिवसात् पूर्वे दिवसे विप्रनिर्णिते ॥ ३२-२६ ॥  
  
प्रासादस्य चतुर्दिक्षु प्रपाः पञ्चकरैः क्रमात् ।  
प्रासादमध्यमे वेदीं तत् त्रिभागैकमानतः ॥ ३२-२७ ॥  
  
विस्तारार्ध समुत्सेधं मुष्टिमानमथापि वा ।  
चतुर्दिग्वेदिकायास्तु प्राग्याम्य वरुणेन्दुषु ॥ ३२-२८ ॥  
  
होमकुण्डं विधानेन प्रोक्तं वा चतुरश्रकम् ।  
प्रासादाभ्यन्तरे कुर्यात् वास्तु होमं विधानतः ॥ ३२-२९ ॥  
  
पर्यग्निकरणङ्कृत्वा महाव्योमेति मन्त्रतः ।  
पुण्याहं वाचयित्वाद्भिः प्रोक्षयेत् तु समं ततः ॥ ३२-३० ॥  
  
द्रोणाम्बुपूरितान् कुम्भान् निर्दोषान् सुदृढान्नव ।  
तन्तुना चित्रितान् सर्वान् सर्वगन्धाम्बु पूरितान् ॥ ३२-३१ ॥  
  
हेमपुष्पविनिक्षिप्तान् प्रत्येकं वस्त्र वेष्टितान् ।  
चूतपल्ववसंयुक्तान् संस्थाप्य स्थण्डिलोपरि ॥ ३२-३२ ॥  
  
अष्टद्रोणैस्तदर्धैर्वा वेदिकोर्ध्वे पृथक् पृथक् ।  
आलिख्य नलिनञ्चोर्ध्वे चाष्टपत्रं सकर्णिकम् ॥ ३२-३३ ॥  
  
शाल्यर्धन्तण्डुले नैव तण्डुलार्धतिलैः कृतम् ।  
मध्यादीशान पर्यन्तं वेदिकासु पृथक् पृथक् ॥ ३२-३४ ॥  
  
संस्थाप्य वर्धनीयुक्तं स्वस्वमन्त्रैर्विशेषतः ।  
धामप्राग्वेदिकोर्ध्वस्थ मध्यकुम्भे तु षण्मुखम् ॥ ३२-३५ ॥  
  
तस्यैव वामभागे तु वर्धन्यां सुमतिन्न्यसेत् ।  
अभितोष्ट घटेष्वेषु लोकेशान् स्वस्वदिग्गजान् ॥ ३२-३६ ॥  
  
दक्षिणे मध्यकुम्भे तु श्रीकण्ठे शन्तु विन्यसेत् ।  
वामभागे तु वर्धन्यां न्यस्त्वागौरीं समन्त्रतः ॥ ३२-३७ ॥  
  
अनन्तादि शिखण्ड्यन्तां विद्येशानभितो न्यसेत् ।  
पश्चिमे विष्णुमूर्तिन्तु मध्यकुम्भे तु वामता ॥ ३२-३८ ॥  
  
श्रीयं विन्यस्य वर्द्धन्यां पुरुषं सत्यमेव च ।  
अव्यक्तञ्चानिरुद्धञ्च प्रद्युम्नं वासुदेवकम् ॥ ३२-३९ ॥  
  
सङ्कर्षणमनन्तञ्च परितोष्ट सुविन्यसेत् ।  
उत्तरे मध्यकुम्भे तु ब्रह्माणञ्च स्वमन्त्रतः ॥ ३२-४० ॥  
  
तस्य वामे तु वर्धन्यां सावित्रीमभितोष्टसु ।  
व्यासागस्त्यवसिष्ठांश्च कौशिकं काश्यपं तथा ॥ ३२-४१   
॥  
  
गौतमञ्च भरद्वाजं विन्यसेत् तु पराशरम् ।  
यद्वद् धामगतासीनास्तद्वत्सं भावयेत् घटे ॥ ३२-४२ ॥  
  
संयजेदुक्तमन्त्रैश्चाप्यनुक्तान् स्वस्वनामभिः ।  
प्रत्येकं हविषं दत्वा ह्युपदंशैः समन्वितम् ॥ ३२-४३ ॥  
  
ततो होमं प्रकुर्वीत चतुर्दिक्षु विशेषतः ।  
कृत्वाग्निमुखसंस्कारं प्रागुक्तविधिना सुधीः ॥ ३२-४४ ॥  
  
मध्यकुम्भस्थ देवास्तु होमानामधिदेवताः ।  
पिप्पलोदुम्बर प्लक्षवटाः पूर्वादिषु क्रमात् ॥ ३२-४५ ॥  
  
समित्सर्पिश्चरुर्ल्लाज तिलसिद्धार्थमुद्गकाः ।  
यवमाषकुलुत्थाश्च नीवारैकादशः क्रमात् ॥ ३२-४६ ॥  
  
पञ्चब्रह्मैश्च विद्याङ्गै स्त्रिशतं द्विशतं तु वा ।  
शतमष्टोत्तरं वापि प्रत्येकं जुहुयुस्ततः ॥ ३२-४७ ॥  
  
विमानादूर्ध्व भूमिस्थदेवान् संस्नाप्य शैलजान् ।  
सम्प्रोक्ष्य वर्णी तद्देवान् स्वस्वमन्त्रेण देशिकः ॥ ३२-४८ ॥  
  
हैमकौतुकसूत्रेण तेषां दक्षकरे हृदा ।  
बध्वा दर्भैः सुवस्त्रैश्च बिम्बानाच्छाद्य वर्मभिः ॥ ३२-  
४९ ॥  
  
ऋगाद्यध्ययनं कुर्याच्चतुर्दिक्षु विशेषतः ।  
एवं रात्रौ तु निर्दिष्टं प्रभाते देशिकोत्तमः ॥ ३२-५० ॥  
  
सुस्नातः सकलीकृत्वा सोष्णीषः सोत्तरीयकः ।  
शुक्लाम्बरधरः सृग्वी शुक्लगन्धानुलेपितः ॥ ३२-५१ ॥  
  
पञ्चाङ्गभूषणैर्भूष्य हेमयज्ञाङ्गुलीयकैः ।  
कुम्भा न भ्यर्च्य विधिना दद्यात् पूर्णाहुतिं हृदा ॥ ३२-५२ ॥  
  
सुमुहूर्तेसु लग्ने च कुम्भानुधृत्यमध्यमान् ।  
वर्धनीभिः सहैवात्र नयेदृक्षस्थलोपरि ॥ ३२-५३ ॥  
  
त्यक्त्वा प्रतिसरं वस्त्रं हृदयेन स्वमन्त्रकान् ।  
विन्यस्त्वाक्षरसङ्घांश्च शिरोमध्यात् पदान्तकम् ॥ ३२-५४ ॥  
  
कुम्भात् बिम्बे तु तत् तत्त्वं योजयेत् तु पृथक् पृथक् ।  
तेषान्तु वामपार्श्वे तु वर्धन्यन्तस्थदेवताः ॥ ३२-५५ ॥  
  
संयोज्य स्वस्वमन्त्रेण यथा युक्त्याभिषेचयेत् ।  
परितोष्टघटान्तस्थां स्वस्वाशासु च विन्यसेत् ॥ ३२-५६ ॥  
  
सम्प्रोक्ष्य कुम्भतोयैश्च देवानन्यांश्च धामनि ।  
स्थूप्याद्युपान पर्यन्तं प्रासादाङ्गानि सेचयेत् ॥ ३२-५७ ॥  
  
स्थापकं मूर्तिकांश्चैव अध्ये तॄन् परिचारकान् ।  
सर्वांश्च शिवभक्तांश्च पूजयेत् पूर्ववत् सुधीः ॥ ३२-५८ ॥  
  
धामान्तस्थगतं देवं स्नपनं कारयेत् ततः ।  
दद्यात् प्रभूतहविषं भोजयेत् भूसुरानपि ॥ ३२-५९ ॥  
  
विमानस्थापनोपेत धाम्निपूजाफलप्रदा ।  
अकृते पूजिते धाम्नि तत्सर्वं निष्फलं भवेत् ॥ ३२-६० ॥  
  
शिवस्यैवं समाख्यातं विमानस्थापनं मया ।  
अन्येषां देव सर्वेषां कुर्यादेवं विधानतः ॥ ३२-६१ ॥  
  
मन्त्रभेदो भवेदत्र क्रियाभेदो न कल्प्यते ।  
प्रासादग्रीवमध्यस्थ देवानां स्वस्वमन्त्रकैः ॥ ३२-६२ ॥  
  
कुर्यात् सर्वं यथोद्दिष्टं विधिनादेशिकोत्तमः ।  
विमानस्थापनोपेत मूर्धेऽष्टका विधिं ततः ॥ ३२-६३ ॥  
  
अत ऊर्ध्वं प्रवक्ष्यामि शृणु लिङ्गस्य लक्षणम् ।  
  
इति मूर्धेऽष्टकाविधिपटलो द्वात्रिंशत्तमः ॥ ३२ ॥
