+++
title = "०५ स्नान-पटलः"

+++
अथ स्नान-पटलः  
  
अथातः सम्प्रवक्ष्यामि स्नानं पापहरं परम् ।  
पञ्च स्नानानि विप्राणां हीनानां शुद्धये ततः ॥ ५-१ ॥  
  
स्नानं वारुणमाग्नेयं दिव्यं वायव्यमानसौ ।  
वरुणं वारिणा स्नानम् आग्नें भस्मनाभवेत् ॥ ५-२ ॥  
  
दृष्ट्वा सातपयादिव्यं वायव्यं रजसागवाम् ।  
मन्त्रैर्मान समित्युक्तं पञ्चस्नानाः प्रकीर्तिताः ॥ ५-३ ॥  
  
वक्ष्ये वारुणमाग्नेयं शृणु तत्वं गजानन ।  
नद्यां वाप्यान्तटाके वा कूपे वापि चतुर्विधम् ॥ ५-४ ॥  
  
कूपस्नानं न कर्तव्यं वाप्यादिषु च सम्भवे ।  
तटाकेष्वपिन स्नानं सरित्सत्याङ्गजानन ॥ ५-५ ॥  
  
कूपाद् दशगुणं वाप्यां वाप्यादशगुणं सरित् ।  
तस्माद् दशगुणं नद्यः समुद्रगामिकाः पराः ॥ ५-६ ॥  
  
प्राङ्मुखोदङ्मुखो वापि स्नानार्थं संव्रजेत् गुरुः ।  
ततः शतगुणं पुण्यं स्नानं प्राङ्मुखमुच्यते ॥ ५-७ ॥  
  
तत्रापि दक्षिणन्तीरमनन्तं फलमावहेत् ।  
तोयंशुद्धमशुद्धं वा शिवालयसमीपतः ॥ ५-८ ॥  
  
शिवगङ्गेति तां विद्याच्छिवधामाम्बु सेवनात् ।  
तेषान्तीर्थं समागम्य स्नानं कुर्याद् विशेषतः ॥ ५-९ ॥  
  
शुचौ देशेसुखासीनः प्राङ्मुखोवाप्युदङ्मुखः ।  
प्लक्षोदुम्बरनिम्बैश्च कुर्याद्वैदन्तधावनम् ॥ ५-१० ॥  
  
मलस्नानं पुराकृत्वा विधिस्नानं ततः परम् ।  
रजनीकरणविष्ठैस्तु अङ्गप्रत्यङ्गघर्षणम् ॥ ५-११ ॥  
  
मलस्नानमिदं प्रोक्तं मन्त्रस्नानमतः शृणु ।  
मत्स्यमण्डूकसर्पाद्यैरन्यैश्च जलजादिभिः ॥ ५-१२ ॥  
  
सेवितन्तु जलं नित्यं तस्माद्दुष्टं विशेषतः ।  
तद्दोषशमनार्थन्तु शिवतीर्थं प्रकल्पयेत् ॥ ५-१३ ॥  
  
हस्तमात्रप्रमाणेन परितश्चतुरश्रकम् ।  
हुम्फट्कारेणे शुद्धाञ्च मृदं गृह्णीतसाधकः ॥ ५-१४ ॥  
  
सद्येन स्थापयेन्मन्त्री वामदेवेन सेचयेत् ।  
अघोरेण तु सम्प्पृश्य पुरुषेण त्रिभागिकम् ॥ ५-१५ ॥  
  
पूर्वेण दक्षिणे नैव तथा चैवोत्तरेण तु ।  
ईशानेन तु मन्त्रेण एकैकमभिमन्त्रयेत् ॥ ५-१६ ॥  
  
अस्त्रम्ब्रह्मशिवं जप्त्वा पूर्वादिक्रमशो न्यसेत् ।  
अस्त्रजप्तन्तु यद्भागं दशदिक्षुविनिक्षिपेत् ॥ ५-१७ ॥  
  
शिवजप्तन्तु यद्भागं तीर्थमद्ध्ये विनिक्षिपेत् ।  
फट्कारेणाभिमन्त्रेण नाराचास्त्रप्रयोगतः ॥ ५-१८ ॥  
  
जले सूक्ष्माश्च ये दोषास्तेषामुच्चाटनं भवेत् ।  
ब्रह्मजप्तस्य चार्द्धेन आत्मनोङ्गानि कर्षयेत् ॥ ५-१९ ॥  
  
शिरोवक्त्रञ्च हृदयं पादौगुह्यञ्च भागशः ।  
शेषार्द्धेनोप संस्पृश्य स्नात्वा भित्वा पुनः पुनः ॥ ५-२० ॥  
  
उपस्पृश्य ततस्नायाच्छिव तीर्थस्यमध्यतः ।  
तीर्थानिपञ्च वै सन्ति द्विजानामुभयेकरे ॥ ५-२१ ॥  
  
ब्रह्माग्नि पित्रदेवाश्च ऋषितीर्थानि पञ्चधा (-था) ।  
अङ्गुष्ठमूलके ब्राह्मम् अग्निमङ्गुलमध्यमे ॥ ५-२२ ॥  
  
तर्जन्यङ्गुष्ठयोर्मध्ये पैत्रकं तीर्थमुच्यते ।  
अङ्गुलीनान्तु मूलेतु दैविकं तीर्थमुच्यते ॥ ५-२३ ॥  
  
अङ्गुल्यग्रे ऋषीतीर्थं पञ्चदेवांश्च विन्यसेत् ।  
अग्निर्वायुः प्रजाद्ध्यक्षः तीक्ष्णरश्मिः पुरन्दरः ॥ ५-२४ ॥  
  
अङ्गुष्ठादौ न्यसेद् विद्वान् क्रमेणैव व्यवस्थितान् ।  
पिबेद् वै ब्रह्मतीर्थेन चाग्नितीर्थेन प्रोक्षणम् ॥ ५-२५ ॥  
  
चक्रवत्युपचारेण सुगन्धामलकादिभिः ।  
जलक्रीडावसाने तु वक्त्रमुद्राभिषेचयेत् ॥ ५-२६ ॥  
  
शिवब्रह्माङ्ग विद्याङ्गै स्नानं कृत्वा विचक्षणः ।  
पञ्चब्रह्मशिवाङ्गैश्च त्रिपदैरघमर्षणम् ॥ ५-२७ ॥  
  
अन्तर्जले पिधायाक्षं सर्वाङ्गं नैव दर्शयेत् ।  
दर्शयेच्च ततः तीर्थं मुखमग्नोध वा पुनः ॥ ५-२८ ॥  
  
मुखमग्नन्तु यत् प्रोक्तं शताद्ध्यर्धं भवेत् क्रमात् ।  
अर्धाङ्गेध्यर्ध साहस्रं निम्नगेकोटिरुच्यते ॥ ५-२९ ॥  
  
ध्यानयुक्तो विनिक्रम्य क्रमेणाचम्य तत्वतः ।  
ततः सूर्य इति प्रातर्मध्याह्नेत्वाप उच्चरेत् ॥ ५-३० ॥  
  
सायेऽग्निश्चेति जप्त्वा तु क्रमेणाचमनञ्चरेत् ।  
आपोहिष्ठेति सम्प्रोक्ष्य सावित्र्या चोदकङ्क्षिपेत् ॥ ५-३१ ॥  
  
स्थित्वा सन्ध्यामुपासीत प्रातः शुद्धकृताञ्जलिः ।  
स्थितो वासीनमध्याह्ने उपासीनस्तुरात्रिके ॥ ५-३२ ॥  
  
एकवारं यथा शक्यं प्राणायामन्ततो जपेत् ।  
अष्टवारन्तु सावित्रीं सन्ध्याकालेषु नित्यशः ॥ ५-३३ ॥  
  
मित्रा सत्येनेमम्मेति सततं स ममन्त्रितः ।  
एभिर्मन्त्रैस्त्रिभिर्विद्वान् प्रातरादावुपासयेत् ॥ ५-३४ ॥  
  
देवां नृषीन् पितॄंश्चैव वामाघोरेण सद्यकैः ।  
तर्पयेत् तु यथा विद्वान् पूर्वे चोत्तरदक्षिणे ॥ ५-३५ ॥  
  
अप्रशस्तं निशि स्नानं रवेरन्यत्रदर्शनात् ।  
वृत्त्रस्य रुधिरं नित्यं स्रवन्तिनिशिनिम्नगाम् ॥ ५-३६ ॥  
  
तस्मात् स्नानञ्च पानञ्च न कुर्वीत कदाचन ।  
रात्रौ वा परिगृह्णीयाद् देवार्थञ्चात्मनश्च वै ॥ ५-३७ ॥  
  
सुवर्णानि समक्षं वा प्राणायामेन वा जलम् ।  
प्राणायामत्रयं वापि कारयेद् देशिकोत्तमः ॥ ५-३८ ॥  
  
जलशुद्धिर्भवे देवं निशि स्नानायगम्यते ।  
तस्माद् दीपन्तु गृह्णीयाद् देवार्थञ्चात्मनश्च वै ॥ ५-३९ ॥  
  
एवं समाचरेन्नित्यं शिवमन्त्रं ततो जपेत् ।  
ऋग्भिर्जप्तैर्जलं स्पृष्ट्वा मूर्ध्निपादान्तकं क्रमात् ॥ ५-४० ॥  
  
शिवमन्त्रं यथा शक्ति जपेत् ब्रह्माङ्गकैर्बुधः ।  
फट्कारेण तु मन्त्रेण शिवतीर्थन्तु संहरेत् ॥ ५-४१ ॥  
  
धौतवस्त्रन्तु सङ्ग्राह्य चार्द्रवस्त्रं विसर्जयेत् ।  
शिवधामन येत् पश्चात् प्रदक्षिणमथाचरेत् ॥ ५-४२ ॥  
  
प्रणम्यदण्डवत् भूमौ शिवं परमकारणम् ।  
यत्र यत्र मुखद्वारे कवाटद्वयमिष्यते ॥ ५-४३ ॥  
  
तत्र तत्र कवाटे तु नवदेवान् समर्चयेत् ।  
भूजङ्गञ्च पतङ्गञ्च ऊर्ध्वाधः कल्पयेत् क्रमात् ॥ ५-४४ ॥  
  
तत् स्कन्दपट्टिका मध्ये त्वा संस्थाप्य विशेषतः ।  
स्वनामाद्येन चार्णेन गन्धपुष्पादिनार्चयेत् ॥ ५-४५ ॥  
  
अस्त्रमन्त्रेणमतिमान्तं मुद्रान्तु प्रदर्शयेत् ।  
कवाटोद्घाटनं कृत्वा प्रविशेन्मण्डपं प्रति ॥ ५-४६ ॥  
  
ततस्तु शोधनीं बद्ध्वा हुङ्कारेणविशोधयेत् ।  
जलस्नानमिदं प्रोक्तं भस्मस्नानमथो शृणु ॥ ५-४७ ॥  
  
इति स्नान-पटलः पञ्चमः ॥ ५ ॥  
  
  
