+++
title = "१५ स्नपनविधि-पटलः"

+++
अथ स्नपनविधि-पटलः  
  
अथातः सम्प्रवक्ष्यामि स्नपनस्य विधिक्रमम् ।  
पञ्चम्याञ्च नवम्याञ्च चतुर्दश्यान्तु पर्वणोः ॥ १५-१ ॥  
  
सङ्क्रान्तौ विषुवे चैव अयने ग्रहणे तथा ।  
पञ्चम्यादि ग्रहणान्तं दशवृद्ध्युत्तरं वरम् ॥ १५-२ ॥  
  
दीक्षान्ते च प्रतिष्ठान्ते प्रोक्षणे चोत्सवान्तके ।  
यागान्ते च सुनक्षत्रे कृत्तिकादीपकर्मणि ॥ १५-३ ॥  
  
कर्तव्यं जन्मनक्षत्रे मङ्गलेमन्त्रसाधने ।  
राजाभिषेक समये मरणान्तेथ जन्मनि ॥ १५-४ ॥  
  
अतिवृष्टावनावृष्टौ दुर्भिक्षे दुर्निमित्तके ।  
भूमिकम्पे दिशान्दाहे ज्वरमार्यादि पीडने ॥ १५-५ ॥  
  
सर्वरोगसमुत्पन्ने शत्रुभिः पीडनेपि च ।  
प्रायश्चित्तादिकालेषु शिवं संस्नापयेत् गुरुः ॥ १५-६ ॥  
  
नवधा स्नपनं तत्र सङ्क्षेपेण शृणु क्रमात् ।  
पञ्चभिः पञ्चभिश्चैव पञ्चविंशतिभिस्तथा ॥ १५-७ ॥  
  
अन्यस्य त्रितयन्त्वेषु शृणु मध्यमकत्रयम् ।  
पञ्चाशन्न्यूनमेकन्तु एकाशितिस्ततः परम् ॥ १५-८ ॥  
  
शतमष्टोत्तरं ज्ञेयं मध्यमत्रितयं त्विह ।  
षोडशद्विशतञ्चैव अष्टोत्तरशतत्रयम् ॥ १५-९ ॥  
  
अष्टाधिकसहस्रन्तु उत्तमादिशिवाधिकम् ।  
उत्तमं त्रीणिविख्यातं सर्वेषां स्नपनं शृणु ॥ १५-१० ॥  
  
प्रासादस्याग्रतः कुर्यात् मण्डपञ्चतुरश्रकम् ।  
विंशश्चतिथि हस्तञ्च भानुदिक्करमेव च ॥ १५-११ ॥  
  
नवाष्ट सप्तषट्पञ्चहस्तैर्नवविधं स्मृतम् ।  
अष्टसाहस्रकं पादं नवानां मण्डपा स्मृताः ॥ १५-१२ ॥  
  
षट्त्रिंशत् गात्रसंयुक्तमुत्तमानां विधीयते ।  
षोडशस्तम्भसंयुक्तं मध्यमानान्तु कारयेत् ॥ १५-१३ ॥  
  
द्वादशस्तम्भसंयुक्तमधमानां प्रकल्पयेत् ।  
कूटं वा मण्डपं वापि कारयेत् स्वप्रमाणतः ॥ १५-१४ ॥  
  
चतुर्द्वारसमायुक्तञ्चतुस्तोरणभूषितम् ।  
वितानध्वजसंयुक्तं दर्भमालोपशोभितम् ॥ १५-१५ ॥  
  
वक्ष्यमाणविधानेन कर्तव्यञ्चाङ्कुरार्पणम् ।  
कलशानि ततो ग्राह्य साधयेद् आदिशैवकः ॥ १५-१६ ॥  
  
सौवर्णं रजतं वापि तथा ताम्रमयैरपि ।  
शङ्खैर्वा शुक्तिकैर्वापि गवां शृङ्गैरथापि वा ॥ १५-१७ ॥  
  
अथवा मृन्मयैर्वापि सर्वलक्षणसंयुतैः ।  
सुपक्वैः सुस्वरैः स्निग्धैर्बिम्ब प्रभसमन्वितैः ॥ १५-१८ ॥  
  
एतैर्ल्लक्षणसंयुक्तैः स्नापयेत् परमेश्वरः ।  
उत्तमं द्रोणसम्पूर्णं मध्यमन्तु तदर्धकम् ॥ १५-१९ ॥  
  
अधमञ्चाढकं प्रोक्तं सर्वेषामाढकं तु वा ।  
शङ्खशुक्ति विशृङ्गाणां स्वप्रमाणेन पूरयेत् ॥ १५-२० ॥  
  
सूत्रेण वेष्टयित्वा तु कालयित्वाधिवासयेत् ।  
गोमयालेपनङ्कृत्वा विष्टसूत्राणि पातयेत् ॥ १५-२१ ॥  
  
सूत्राणाञ्चाप्य धर्मादीन् गात्राणान्धर्मपूर्वकान् ।  
स्थण्डिलन्तत्र कुर्वित् शालिभिर्विमलैस्तथा ॥ १५-२२ ॥  
  
आढकञ्च तदर्धं वा कलशानां पृथक् पृथक् ।  
तदर्धं तण्डुलैर्भूष्य तदर्धन्तिलसंयुतम् ॥ १५-२३ ॥  
  
नवधा स्नपनन्तेषु चाद्यसप्तविधिं शृणु ।  
मण्डपान्तश्चतुष्पत्र युक्ताब्जं कर्णिकान्वितम् ॥ १५-२४ ॥  
  
पञ्चकुम्भस्य विख्यातं महादिदलशोभितम् ।  
प्रागुदक्भ्यां चतुःसूत्रं मार्गैर्न्नवपदं विदुः ॥ १५-२५   
॥  
  
अष्टसूत्रं समङ्कृत्वा प्राङ्मुखोदङ्मुखं क्रमात् ।  
मध्ये नवपदं ग्राह्यं बहिरेका वृतिन्त्यज्येत् ॥ १५-२६ ॥  
  
ऐन्द्रादिषु चतुर्दिक्षु पदमेकं परिग्रहेत् ।  
अग्नेय्यादीशपर्यन्तन्तिसृभिस्त्रिः पदं भवेत् ॥ १५-२७ ॥  
  
महादिक्पदपार्श्वाभ्यां द्वारार्थं द्विपदं त्यजेत् ।  
पञ्चविंशत्पदङ्कृत्वा स्थापयेदधमत्रयम् ॥ १५-२८ ॥  
  
पादानान्तालमात्रं स्यात् सूत्रद्वादशकल्पितम् ।  
उदक्सूत्रं तथा कल्प्य ह्यष्टद्वाराणि योजयेत् ॥ १५-२९ ॥  
  
मध्यमे पञ्चविंशच्च द्विपदन्त्वावृतं त्यजेत् ।  
पञ्चत्रिंशत्पदं कृत्वा तेष्वेकं गृह्ययत्नतः ॥ १५-३० ॥  
  
इदमेकोन पञ्चाशदेकाशीति पदं शृणु ।  
पदमेकं समावृत्त्य द्वारादिषु पदा त्यजेत् ॥ १५-३१ ॥  
  
एकाशीति पदं ह्येवं मध्यमान्मध्यमं शृणु ।  
प्रागग्रं षोडशं सूत्रमुदगग्रं तथैव च ॥ १५-३२ ॥  
  
पञ्चविंशत् पदन्तेषु मध्यसङ्ग्राह्ययत्नतः ।  
विदिक्षुनवकङ्ग्राह्यं द्वारत्वात् द्विपदं त्यज्येत् ॥ १५-३३ ॥  
  
चतुर्दिक् तिथिकोष्ठेषु तृतीये सन्त्यजेत् त्रयम् ।  
एवङ्कृते पदा सम्यक् शिवाधिक्यं शताष्टकम् ॥ १५-३४ ॥  
  
विंशत् सूत्रं प्रकर्तव्यं प्राङ्मुखोदङ्मुखं क्रमात् ।  
तन्मध्ये पञ्चविंशच्च सङ्ग्राह्य परितोद्वयम् ॥ १५-३५ ॥  
  
त्यजेत् द्वाराष्टकोपेतं गोमयेन तु वारिणा ।  
दिशश्च विदिशश्चैव पञ्चविंशत् पदं क्रमात् ॥ १५-३६ ॥  
  
मध्यमव्यूहमध्यस्थं नवन्त्यक्वाब्जमालिखेत् ।  
एवङ्कुर्याद् विधानज्ञः षोडशद्विशतं भवेत् ॥ १५-३७ ॥  
  
नवधा स्नपनं प्रोक्तं तेषां द्रव्यन्ततः शृणु ।  
वज्रं मरतकञ्चैव वैडूर्यञ्च प्रवालकम् ॥ १५-३८ ॥  
  
मौक्तिकं पञ्चरत्नानि शिवकुम्भे तु विन्यसेत् ।  
रत्नाभावे ततो हेमं नवानां हेममेव च ॥ १५-३९ ॥  
  
पाद्यमाचमनञ्चार्घ्यं पञ्चगव्यं कुशोदकम् ।  
क्षीरं दधिघृतञ्चैव प्रथमावरणं विदुः ॥ १५-४० ॥  
  
प्रस्थपादं घृतं प्रोक्तं द्विपादन्दधिरुच्यते ।  
त्रिपादं क्षीरमित्युक्तं प्रस्थञ्चैव तु गोमयम् ॥ १५-४१ ॥  
  
षट्गुणञ्चैव गोमूत्रं पञ्चगव्यमिति स्मृतम् ।  
मधु इक्षुरसञ्चैव पनसाम्रफलौ तथा ॥ १५-४२ ॥  
  
कदली नालिकेरौ च सर्षपञ्च तिलं तथा ।  
विल्वञ्चमातुलुङ्गञ्च नारङ्गद्वयमेव च ॥ १५-४३ ॥  
  
यवनी वारलाजञ्च तस्य चूर्णङ्गुलन्तथा ।  
चन्दनं लघुकुष्ठौ च कच्चोलं पुष्पपत्रकम् ॥ १५-४४ ॥  
  
कर्पूरं हिमबेरञ्च जटामांसिमुरन्त्रणम् ।  
शमीदूर्वा च श्वेतार्कं बिल्वपत्रञ्च चम्पकम् ॥ १५-४५ ॥  
  
शङ्खपुष्पन्त्वपामार्गं विष्णुक्रान्ति च धुर्तुरम् ।  
नन्द्यावर्तं श्वेतपद्मं पुन्नागञ्चातिपाटलि ॥ १५-४६ ॥  
  
सह देवी शतपत्री लक्ष्मीस्थलारविन्दकम् ।  
धातकी तुलसी चैव करवीराकृष्णमल्लिका ॥ १५-४७ ॥  
  
मल्लिका च शतावेरी गोक्षुराज कृताञ्जली ।  
महाद्रोणञ्च द्रोणञ्च भद्री च मधुमद्रिका ॥ १५-४८ ॥  
  
इन्द्रवल्लीरुद्रपाणी धात्री चैव हरिद्रकी ।  
व्याघ्र नवी च माञ्जिष्ठी सरलं भद्रकाषुकम् ॥ १५-४९ ॥  
  
नवनीतं द्राविलञ्च सज्जन्तक्कोलमेव च ।  
बला चाति बला चैव सिंही प्रियङ्गुलोद्धृता ॥ १५-५० ॥  
  
नागकेसरजम्बूका कपित्थाश्वत्थ गुग्गुलु ।  
एला च जीरकञ्चैव कृष्णजीरकमेव च ॥ १५-५१ ॥  
  
सुतैलं कुङ्कुमं मेघमगरुङ्कृष्णलोचना ।  
श्रीवेष्टकं गन्धरसं पिप्पलीहस्तपिप्पली ॥ १५-५२ ॥  
  
कृष्णागरुञ्चतगरं मनःशिलारक्तचन्दनम् ।  
लवङ्गं रजनी चूर्णं कषायं मार्जनान्तकम् ॥ १५-५३ ॥  
  
पिप्पलोदुम्बर प्लक्ष वटत्वग्भिः कषायकम् ।  
द्रव्यं तिलकुशाग्राणि तथा मार्जव्यमादिशेत् ॥ १५-५४ ॥  
  
द्रव्याण्येतानि चोक्तानि द्विविधं स्नानमार्जनम् ।  
रसद्रव्याणि सर्वाणि स्नानद्रव्याणि संविदुः ॥ १५-५५ ॥  
  
फलचूर्णौषधीत्यादि मार्जनद्रव्यकाणिते ।  
रसादन्यानि सर्वाणि तोयैःसम्पूरयेत् सुधीः ॥ १५-५६ ॥  
  
रसाश्च पञ्चगव्याक्ताः पञ्चकुम्भेषु कीर्तिताः ।  
आज्यान्ता नवकुम्भानां वत्वन्ताः पञ्चकुम्भके ॥ १५-५७ ॥  
  
गुलादिपुन्नागान्ताश्च चत्वारिंशन्नवाधिके ।  
द्रव्यादिजात्यलान्ताश्च एकाशीतिर्विशेषतः ॥ १५-५८ ॥  
  
पाद्यादिमार्जनान्तास्तु अष्टोत्तरं शतं भवेत् ।  
अधर्माद्यादि * * * दिग्विदिग्व्यूह सञ्ज्ञकाः ॥ १५-५९ ॥  
  
मध्यमस्य शिवव्यूहो नवव्यूहा प्रकीर्तिताः ।  
गन्धपुष्पादिनाभ्यर्च्य दर्भैश्चैव परिस्तरेत् ॥ १५-६० ॥  
  
मध्यमे शिवकुम्भन्तु शिवमन्त्रेण विन्यसेत् ।  
द्वात्रिंशद् वा चतुर्विंशत् षोडशप्रस्थपूरितः ॥ १५-६१ ॥  
  
शिवकुम्भमिदं प्रोक्तं वर्धन्यास्तु तदर्धकम् ।  
पञ्चरत्नसमायुक्तं सकूर्चं वस्त्रवेष्टितम् ॥ १५-६२ ॥  
  
शिवव्यूहस्य मध्ये तु विन्यस्य शिवकुम्भकम् ।  
तस्य व्यूहस्य सुम्ये तु तन्मध्ये वा शिवोत्तरे ॥ १५-६३ ॥  
  
सकूर्चां वस्त्रसंयुक्तां वर्धनीं हेमसंयुताम् ।  
मनोन्मनीन्तु संस्थाप्य बीजमन्त्रमनुस्मरन् ॥ १५-६४ ॥  
  
गन्धपुष्पादिभिः पूज्य हृदयेन विचक्षणः ।  
पाद्यारभ्य घृतान्तानामष्ट विद्येश्वराधिपाः ॥ १५-६५ ॥  
  
मध्वादिमार्जनान्तानां शतरुद्राधिदैवताः ।  
एकैकमर्चयेत् सर्वानेकैकं वस्त्रकं ददेत् ॥ १५-६६ ॥  
  
स्वस्वनाम चतुर्थ्यन्तैर्गन्धपुष्पादिभिर्यजेत् ।  
षोडश द्विशतञ्चैव पूर्ववत् स्थापयेत् क्रमात् ॥ १५-६७ ॥  
  
पूर्वोक्तानीहद्रव्याणि प्रधानानि सुकीर्तिताः ।  
उशीरागरुकर्पूर चन्दनैश्च सुपुष्पितम् ॥ १५-६८ ॥  
  
शुद्धतो येन सम्मिश्रमुपस्नानोदकं स्मृतम् ।  
उपस्नानानि तत् सङ्ख्या सप्ततीर्थानि यानि तु ॥ १५-६९ ॥  
  
अधमाधममारभ्य उत्तमादधमान्तकम् ।  
उक्तं सर्वं विशेषेण देवता द्रव्यसंयुतम् ॥ १५-७० ॥  
  
उत्तमान्मध्यमञ्चैव उत्तमोत्तममेव च ।  
स्नपनञ्चैव द्रव्यांश्च किञ्चित् भेदं गजानन ॥ १५-७१ ॥  
  
षट्सूत्रं प्राङ्मुखं तत्र उदक्सूत्रकमेव च ।  
पञ्चतालप्रमाणेन पदवीसारविस्मृता ॥ १५-७२ ॥  
  
अतः परं समावृत्य पदमष्टौ परित्यजेत् ।  
चत्वारिवीधयः प्रोक्ता महादिक्षु चतुष्पदाः ॥ १५-७३ ॥  
  
द्वादशानि पदानिह चतुष्कोणेषु सङ्ग्रहेत् ।  
तेषु द्वादशकोष्ठेषु प्रत्येकं पञ्चविंशतिः ॥ १५-७४ ॥  
  
मध्यव्यूहविशेषेण कृत्वा नवपदन्ततः ।  
षडावरणमार्गेण स्थापयेत् स्थापकोत्तमः ॥ १५-७५ ॥  
  
स्थापयेन्मध्यतो व्यूहे नवकुम्भानि पूर्ववत् ।  
वर्धनीं तस्य वामे तु प्राग्वत्संस्कृत्य मन्त्रवित् ॥ १५-७६ ॥  
  
पञ्चपङ्क्तिक्रमं वक्ष्ये पञ्चमावरणान्तिकम् ।  
प्रथमे चैव बीजानि लोहान्येव द्वितीयके ॥ १५-७७ ॥  
  
तृतीये चैव रत्नानि धातूंश्चैव चतुर्थके ।  
पञ्चमे पञ्चगव्यन्तु तिंशदष्टोत्तरं त्विदम् ॥ १५-७८ ॥  
  
यवनी वारमुद्गांश्च तिलं सर्षपमेव च ।  
श्वेतशाली महाशाली रक्तशाली तथैव च ॥ १५-७९ ॥  
  
सौगन्धी हेमशाली च दशबीजमिति स्मृतम् ।  
द्वाविंशत् कलशेपूर्य प्रथमावरणे न्यसेत् ॥ १५-८० ॥  
  
उपस्नानादिनीतानि तावत् सङ्ख्यानि विन्यसेत् ।  
चत्वारिंशच्च चत्वारि कलशानि समन्ततः ॥ १५-८१ ॥  
  
अर्चयित्वा विधानेन बीजमन्त्रमनुस्मरन् ।  
प्रथमावरणं प्रोक्तं द्वितीयावरणं शृणु ॥ १५-८१ ॥  
  
चामीकरं तथा हेमं शातकुम्भमतः परम् ।  
जाम्बूनदञ्च तप्तञ्च जाति सप्तादिमिश्रितम् ॥ १५-८२ ॥  
  
षड्विंशत् कलशे सूत्रमुदकैः सहविन्यसेत् ।  
तावत् सङ्ख्या भवेत् तेषु कलशेष्वन्तणोदकम् ॥ १५-८३ ॥  
  
कलशानि द्विपञ्चाशच्चतुष्कोणेषु चैव हि ।  
द्वितीयावरणे न्यस्त्वा ब्रह्ममन्त्रैश्च देशिकः ॥ १५-८४ ॥  
  
द्वितीयावरणं प्रोक्तं तृतीयावरणं शृणु ।  
पद्मरागञ्च वैडूर्यं वज्रं पुष्यन्तथैव च ॥ १५-८५ ॥  
  
स्फटिकं मौक्तिकं निलमिन्द्रनीलं प्रवालकम् ।  
एतेषु नवरत्नाम्बु त्रिंशत् सुकलशेषु वै ॥ १५-८६ ॥  
  
तावत् सङ्ख्या भवेत् तानि कलशेष्वन्तरोदकम् ।  
कलशानि भवेत् षष्टिश्चार्चयित्वाङ्ग विद्यया ॥ १५-८७ ॥  
  
तृतीयावरणं प्रोक्तञ्चतुर्थावरणं शृणु ।  
हरितालं तथा माञ्जिमञ्जनञ्च मनःशिला ॥ १५-८८ ॥  
  
रोध्रञ्च सीसकञ्चैव गैरिकन्तु ततः परम् ।  
चतुस्त्रींशत्सुकुम्भेषु सप्तधात्वम्बुना सह ॥ १५-८९ ॥  
  
तावत् ग्राह्यो भवेत्तानि कलशेष्वन्तरोदकम् ।  
अष्टोत्तरं तथा षष्टिः कलशानां विशेषतः ॥ १५-९० ॥  
  
प्रत्येकमर्चयेत्तानि विद्याङ्गैश्च विशेषतः ।  
पञ्चमावरणे पञ्चगव्याधानमतः शृणु ॥ १५-९१ ॥  
  
गोमूत्रं गोमयं क्षीरं दधिसर्पिः कुशोदकम् ।  
गोमूत्रादिषडेतैस्तु अष्टत्रिंशत् घटे न्यसेत् ॥ १५-९२ ॥  
  
विन्यसेत् ब्रह्मपञ्चानामष्टत्रिंशत् कला क्रमात् ।  
यावत् सङ्ख्या भवेत्तानि प्रत्येकञ्चान्तरोदकम् ॥ १५-९३ ॥  
  
द्रव्यान् कुम्भेषु संयोज्य शतरुद्रान्विशेषतः ।  
शतत्रयेषु कुम्भेषु विन्यसेत् तु पृथक् पृथक् ॥ १५-९४ ॥  
  
संस्नाप्याभ्यर्च्य विधिना स्वैस्वैर्नामभिरेव च ।  
त्रिशताष्टममेवोक्तमुत्तमस्योत्तमं शृणु ॥ १५-९५ ॥  
  
प्रागग्रं द्वादशं सूत्रम् उदगग्रं तथैव च ।  
एकविंशच्छतं कृत्वा पदन्तत्र विनायक ॥ १५-९६ ॥  
  
चतुष्कोणेषु मतिमांश्चतुःसूत्राणि विन्यसेत् ।  
आग्नेयादिसमारभ्य पदैकान्तरितं यथा ॥ १५-९७ ॥  
  
षट्त्रिंशत् गात्रसंयुक्तं गात्रस्थाना वृतन्त्यजेत् ।  
द्वारे द्वेद्वेपदन्त्यक्त्वा चत्वारिंशत् पदं स्थितम् ॥ १५-९८ ॥  
  
तेषां मध्यमकोष्ठन्तु कृत्वा नवपदन्ततः ।  
एकैकं पदमध्ये तु पञ्चविंशति सङ्ख्यया ॥ १५-९९ ॥  
  
कलशानि ततोप्यष्ट सहस्रैकादशावृतौ ।  
विद्येशोमा शिवाख्यांश्च कुम्भान्विन्यस्य पूर्ववत् ॥ १५-१००   
॥  
  
विद्येशावरणन्त्यक्त्वा तच्छृणुष्वदशावृतान् ।  
प्रथमे चैव बीजानि लोहान्येव द्वितीयके ॥ १५-१०१ ॥  
  
तृतीये चैव रत्नानि धातूंश्चैव चतुर्थके ।  
पञ्चमे पञ्चगव्यानि षष्ठे चैव फलोदकान् ॥ १५-१०२ ॥  
  
गन्धाश्चौषधयः सर्वे सप्तमे च तथा भवेत् ।  
अष्ट मृच्चाष्टमे चैव कषाया नवमावृतौ ॥ १५-१०३ ॥  
  
दशमे चैव पुष्पाणि एकैकन्तु शृणु क्रमात् ।  
बीजानि पञ्चगव्यान्तं पूर्ववत् स्थापयेत् बुधः ॥ १५-१०४ ॥  
  
पञ्चमावरणं प्रोक्तं षष्ठमावरणं शृणु ।  
कदली बिल्वचूतांश्च मातुलुङ्गञ्च डाडिमी ॥ १५-१०५ ॥  
  
नालिकेरञ्च नारङ्गं लिकुचम्पनसं तथा ।  
फलोदकानि तानीहद्वेषष्टीत्यभीधीयते ॥ १५-१०६ ॥  
  
प्रत्येकं विन्यसेत् तानि कलशेष्वन्तरोदकम् ।  
कलशानि शतानीह चतुर्विंशति चोत्तरम् ॥ १५-१०७ ॥  
  
प्रत्येकमर्च्चयेत् तानि प्रशान्तायेतिमन्त्रतः ।  
गन्धैरोषधिभिश्चैव सप्तमावरणं शृणु ॥ १५-१०८ ॥  
  
उशीरञ्चन्दनञ्चैव कर्पूरञ्जातिरेव च ।  
शङ्खपुष्पञ्च श्रीदेवी विष्णुक्रान्तीशतावरी ॥ १५-१०९ ॥  
  
गन्धांश्चाष्टौ च धातूंश्च षष्ट्युत्तरषडेव च ।  
तावत् सङ्ख्या तु विज्ञेया ह्युप स्नानविशेषतः ॥ १५-११० ॥  
  
द्वात्रिंशदुत्तरं प्रोक्तं शतमेकं समासतः ।  
ओषधीनां लतानाञ्च वृक्षाणाञ्च समासतः ॥ १५-१११ ॥  
  
फलानां कुसुमानाञ्च मूलादीनां समाहरेत् ।  
सप्तमावरणं प्रोक्तमष्टमावरणं शृणु ॥ १५-११२ ॥  
  
दर्भाधोनागदन्ताग्रे वराहस्य च कर्षणे ।  
वल्मीके वृषशृङ्गाग्रे नद्यां वै पर्वतेऽपि च ॥ १५-११३ ॥  
  
समुद्रे चैव मेधावी मृदं ग्राह्य विशोधयेत् ।  
प्रत्येकं कलशेष्वेवं सप्ततिः परिसङ्ख्यया ॥ १५-११४ ॥  
  
उदकेन समापूर्य तत् सङ्ख्या चान्तरोदकम् ।  
चत्वारिंशत् समायुक्तं शतमेकं प्रकीर्तितम् ॥ १५-११५ ॥  
  
अर्चयेत् पार्थिवार्णेन नवमावरणं शृणु ।  
आम्रोथपनसश्चैव न्यग्रोधोदुम्बरस्तथा ॥ १५-११६ ॥  
  
अश्वत्थञ्च शिरीषञ्च मधुकोथपलाशकः ।  
अष्टवृक्षत्व चश्चूर्णं विन्यसेद् वारिणासह ॥ १५-११७ ॥  
  
प्रत्येकं पूरयित्वा तु सप्ततिश्चतुरुत्तरम् ।  
तावत् सङ्ख्या भवेत् तानि उपस्नानोदकानि च ॥ १५-११८ ॥  
  
चत्वारिंशत् तथा चाष्टौ शतैकेन समायुतम् ।  
अर्चयेच्छिखयाधीमान् गन्धपुष्पादिभिः क्रमात् ॥ १५-११९ ॥  
  
दशमावरणे प्रोक्तं पुष्पाणि च ततः शृणु ।  
पङ्कजांश्च पलाशांश्च नन्द्यावर्तांश्च मल्लिकाः ॥ १५-  
१२० ॥  
  
करवीरञ्चम्पकञ्च नीलोत्प्ललं तथाष्टकम् ।  
कलशेषु विनिक्षिप्य सप्तत्यष्टाधिक स्मृताः ॥ १५-१२१ ॥  
  
पुष्पाणि कलशेष्वेव निक्षिप्याद्भिः प्रपूर्य च ।  
तावत् सङ्ख्या भवेत् तानि उपस्नानानि विन्यसेत् ॥ १५-१२२ ॥  
  
एवं दशावृतान् स्थाप्य गन्धपुष्पाक्षतैर्युतम् ।  
प्रत्येकं कलशान् सर्वान्वस्त्रैरावेष्ट्य यत्नतः ॥ १५-१२३ ॥  
  
द्रव्येषु शतरुद्रांश्च अप्सुतीर्थानि कल्पयेत् ।  
नवधा स्थापनं प्रोक्तं तत्र मुद्रां प्रदर्शयेत् ॥ १५-१२४ ॥  
  
आद्यन्ते च नमस्कारां मध्ये बीजाम्मनोराम् ।  
एवन्तु स्थापयेद् विद्वानासनावाहनादिकम् ॥ १५-१२५ ॥  
  
कृत्वा प्रागुक्तवद्धिमानभिषेकं समाचरेत् ।  
पुण्याहन्तु विशेषेण कृत्वा कुम्भान् प्रपूजयेत् ॥ १५-१२६ ॥  
  
शैवन्तत्र विधानज्ञमादिशैव कुलोद्भवम् ।  
एकन्तत्र विधानज्ञमाचार्यं पूजयेत् क्रमात् ॥ १५-१२७ ॥  
  
वस्त्रैराभरणैः पुष्पैरङ्गुलीयकयज्ञकैः ।  
शिवकुम्भं समुत्थाप्य हस्तेन शिरसाथवा ॥ १५-१२८ ॥  
  
संवाह्य गर्भगेहन्तु उत्तराभिमुखस्थितः ।  
स्थापयेद् देवदेवेशं मूलमन्त्रेणमन्त्रवित् ॥ १५-१२९ ॥  
  
गणाम्बिकेन मन्त्रेण वर्धन्या स्थाप्यपिण्डिकाः ।  
तत् तत् स्थाने पुनस्थाप्य पूर्ववच्च यथा क्रमम् ॥ १५-१३० ॥  
  
स्नाप्यद्रव्यं यथा न्यायमुत्थानञ्च तथैव च ।  
स्थापिते नैव मन्त्रेण स्नापयेत् तु सदाशिवम् ॥ १५-१३१ ॥  
  
कलशं वा महेस्ते तु विन्यस्त्वा दक्षिणेन तु ।  
गोशृङ्गाग्र प्रमाणेन संस्थाप्यच्छिन्नधारया ॥ १५-१३२ ॥  
  
स्थापितान्युपयुक्तानि कलशानिविसर्जयेत् ।  
स्नपनानाञ्च सर्वेषामन्तेहारिद्र चूर्णकैः ॥ १५-१३३ ॥  
  
संस्नाप्याभ्यर्चयेद् विद्वान् प्रभूतहविषं कुरु ।  
बीजानामप्यलाभे तु निवारं वायवन्तु वा ॥ १५-१३४ ॥  
  
लोहानामप्यलाभे तु निक्षिपेत् तप्तकाञ्चनम् ।  
रत्नानामप्यलाभे तु मौत्तिकं ग्राह्य देशिकः ॥ १५-१३५ ॥  
  
धातूनामप्यलाभे तु हरितालं विशेषतः ।  
पुष्पाणामप्यलाभे तु पद्मसङ्ग्राह्य देशिकः ॥ १५-१३६ ॥  
  
एवं यः कुरुते मर्त्यः भक्तियुक्तस्तथैव च ।  
शशिवत् क्रीडते नित्यं शिवलोकेमहीयते ॥ १५-१३७ ॥  
  
स्वेच्छयैव समागत्य पृथिव्यामेकराट् भवेत् ।  
नवधा स्नपनं प्रोक्तं शीतकुम्भविधिं शृणु ॥ १५-१३८ ॥  
  
इति स्नपनविधि-पटलः पञ्चदशः ॥ १५ ॥
