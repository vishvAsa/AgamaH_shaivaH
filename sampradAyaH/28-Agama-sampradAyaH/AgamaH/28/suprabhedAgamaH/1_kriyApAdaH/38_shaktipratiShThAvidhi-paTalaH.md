+++
title = "३८ शक्तिप्रतिष्ठाविधि-पटलः"

+++
अथ शक्तिप्रतिष्ठाविधि-पटलः  
  
अथातः सम्प्रवक्ष्यामि शक्तिसंस्थापनं परम् ।  
वह्नेरुष्णत्ववच्छक्तिरविनाभाविनीविभोः ॥ ३८-१ ॥  
  
अमूर्तिच्छेदमूर्ताख्या समूर्तञ्चेत् समूर्तकम् ।  
सदाशिव शिवौ रुद्रो विष्णुब्रह्मेति भेदिताः ॥ ३८-२ ॥  
  
मनोन्मनीश्वरीचोमा श्रीसावित्री प्रभेदिताः ।  
परापरमिदं भेदं लोकानुग्रहकारिणम् ॥ ३८-३ ॥  
  
मनोन्मनीश्वरी चैव सहैवस्थापनं विदुः ।  
त्रिभेदमन्यच्छक्तीनामेक युक्तं सहेति च ॥ ३८-४ ॥  
  
शक्तिस्तु केवलं यत्र स्थापने त्वघमुच्यते ।  
पूर्वं शम्भुं प्रतिष्ठाप्य शक्तेस्तु स्थापनं तथा ॥ ३८-  
५ ॥  
  
कृतो युक्तोविधानेन युक्तं तत् परिकीर्तितम् ।  
शक्तिंशम्भुमथैकत्र स्थापनं तत्सहैव तु ॥ ३८-६ ॥  
  
त्रिप्रकारेषु सामान्यं मूलमन्त्रादिकं शृणु ।  
मायाबीजञ्च व्योमेन सहबिन्दुं सनादिकम् ॥ ३८-७ ॥  
  
आदिशक्तेस्तु मूलं स्याद्वियद्वापि सबिन्दुका ।  
षडङ्गास्तु समाख्यातं स्वरेव द्वितयं तथा ॥ ३८-८ ॥  
  
चतुर्त्थमष्टमञ्चैव द्वादशं स्वरमेव च ।  
चतुर्दशस्वरञ्चैव षोडशं स्वरमेव च ॥ ३८-९ ॥  
  
संयोज्य हृच्छिराचूडा वर्मनेत्रास्त्र सञ्ज्ञिका ।  
शिरोमन्त्रे विशेषोस्ति सलिलार्णेन संयुतम् ॥ ३८-१० ॥  
  
सविसर्गमथास्त्र स्यात् विन्दुनादविवर्जितम् ।  
आद्यास्वर तृतीयञ्च पञ्चमं दशमान्तकम् ॥ ३८-११ ॥  
  
द्वादशान्तञ्च पञ्चैते सद्यादि ब्रह्मपञ्चका ।  
उच्यते गौरिगायत्री गणाम्बिकायै विद्महे ॥ ३८-१२ ॥  
  
इत्युच्चार्य तदन्ते तु महातपायैधीमही ।  
एवमुक्त्वा तदन्ते तु तन्नोगौरी प्रचोदयेत् ॥ ३८-१३ ॥  
  
गौरिगायत्रि सञ्ज्ञाख्या चतुर्विंशतिकाक्षरा ।  
मृण्मयं शैलजञ्चैकं शेषं लोहजमुच्यते ॥ ३८-१४ ॥  
  
मृण्मये तु तथा नोक्तमधिवासञ्जलेन तु ।  
समानमन्यत् सर्वेषां यथा शक्तिविधीयते ॥ ३८-१५ ॥  
  
पूर्वोक्तेन विधानेन कृत्वा तत्प्रतिमं बुधः ।  
प्रतिष्ठादि वसात् पूर्वे कर्तव्यञ्चाङ्कुरार्पणम् ॥ ३८-१६ ॥  
  
पूर्ववद्रत्नविन्यासं कृत्वा तदनुबिम्बकम् ।  
सुस्निग्धं कारयित्वा तु नेत्रमोक्षणमारभेत् ॥ ३८-१७ ॥  
  
हैमप्रहारसुचिभ्यां नेत्रमन्त्रेण चारभेत् ।  
हैमप्रहारसुचिभ्यां नेत्रमन्त्रेण देशिकः ॥ ३८-१८ ॥  
  
भ्रूरेखा प्रथमं लिख्य पक्ष्मरेखाद्वितीयकम् ।  
श्वेतमण्डलमालिख्य ततो वै कृष्णमण्डलम् ॥ ३८-१९ ॥  
  
ज्योतिर्मण्डलमध्ये तु कर्तव्यं शिल्पिनाबुधः ।  
शिल्पिमुद्वास्य गुरुणा कर्तव्यं कर्मचोत्तरम् ॥ ३८-२० ॥  
  
हिरण्य नखसम्प्रोक्तौ तर्जनीमध्यमाङ्गुली ।  
तासां नेत्रेप्यसौधीमां छक्तिमन्त्रेण संस्पृशेत् ॥ ३८-२१ ॥  
  
कांस्ये मधुघृताभ्यान्तु सौवर्णेन तु दूर्वया ।  
हृन्मन्त्रेण तु संसिच्य सवत्साङ्गां पयस्विनीम् ॥ ३८-२२ ॥  
  
गौर्धेनुहव्य मन्त्रेण देशिकोगां प्रदर्शयेत् ।  
ब्राह्मणादिञ्जनान् सर्वान्वीक्षयित्वाक्षमन्त्रतः ॥ ३८-२३ ॥  
  
बिम्बशुद्धिं ततः कृत्वा शुद्धतोयैर्विचक्षणः ।  
सर्वालङ्कारसंयुक्तं कृत्वा ग्रामप्रदक्षिणम् ॥ ३८-२४ ॥  
  
जलाधिवासनं पश्चात् त्रिरात्रं वैकरात्रकम् ।  
चतुरश्रां प्रपां कृत्वा दर्भमालाविभूषिताम् ॥ ३८-२५ ॥  
  
वस्त्रैरावेष्टयित्वा तु पुष्पैर्दर्भैर्विशेषतः ।  
कण्ठमात्रे जलेशुद्धे शक्तिं तत्राधिवासयेत् ॥ ३८-२६ ॥  
  
दिक्पालाधिपकुम्भानि विन्यसेत् परितोजले ।  
प्रतिष्ठामण्डपं कृत्वा सर्वालङ्कारसंयुतम् ॥ ३८-२७ ॥  
  
षोडशस्तम्भसंयुक्तं चतुर्द्वारसमायुतम् ।  
चतुस्तोरणसंयुक्तं दर्भमालाभिशोभितम् ॥ ३८-२८ ॥  
  
तन्मध्ये वेदिकां कृत्वा तत्त्रिभागैकविस्तृताम् ।  
हस्तमात्रसमुत्सेधां दर्पणोदरसन्निभाम् ॥ ३८-२९ ॥  
  
तालमात्रसमुत्सेधामुपवेदीं प्रकल्प्य वै ।  
तस्योत्तरसमीपे तु तद्वद् वै स्नानमण्डपम् ॥ ३८-३० ॥  
  
तन्मध्ये स्नानवेदीञ्च तिस्रोवाद्व्येकमेखलाम् ।  
स्थण्डिले वेदिकोर्ध्वे तु अष्टद्रोणैश्च शालिभिः ॥ ३८-३१ ॥  
  
तिलतण्डुलसंयुक्तं पद्ममष्टदलं लिखेत् ।  
अण्डजाद्यैर्विशेषण सङ्कल्प्यशयनं तथा ॥ ३८-३२ ॥  
  
अलाभे त्वण्डजादीनां वस्त्रः सङ्कल्प्य पञ्चभिः ।  
प्रागुक्तलक्षणोपेतस्त्वादिशैव कुलोद्भवः ॥ ३८-३३ ॥  
  
सुस्नात्वा चन्म्यविधिवत् सर्वालङ्कारसंयुतम् ।  
नीत्वा जलोषितं बिम्बं स्नापयेत् पञ्चगव्यकैः ॥ ३८-३४ ॥  
  
स्नानवेद्युपरिस्थाप्य सुस्नाप्य विधिपूर्वकम् ।  
गणाम्बिकेतिमन्त्रेण अष्टमृत्सलिलेन तु ॥ ३८-३५ ॥  
  
तदा म्लेलेपनाद्यैश्च बिम्बशुद्धिं यथोचितम् ।  
गन्धपुष्पादिनाभ्यर्च्य बीजमुख्येन देशिकः ॥ ३८-३६ ॥  
  
ततः सुवर्णसूत्रेण बध्वा प्रतिसरं बुधः ।  
घृतः शिरोर्पणं कृत्वा हेमदूर्वाङ्कुराक्षतैः ॥ ३८-३७ ॥  
  
शयने शाययेच्छक्तिं शिरः पूर्वमुखोर्ध्वतः ।  
वस्त्रैराच्छादयित्वा तु पुण्याम्बुनितु देशिकः ॥ ३८-३८ ॥  
  
स्थण्डिले तूपवेद्यान्तु निष्कलङ्काञ्छुभां दृढान् ।  
वस्त्रहेमसमायुक्तान् सूत्राक्षतसपल्लवान् ॥ ३८-३९ ॥  
  
लोकपालाधिपानष्ट कुम्भान् पूर्वादितः क्रमात् ।  
आवृतान् कलशांश्चैव हैमसूत्राष्टसंयुतान् ॥ ३८-४० ॥  
  
सकूर्चान् सा पिधानांश्च वस्त्रयुग्मेन वेष्टितान् ।  
वामादिशक्ति संयुक्ता नष्टौ संस्थापयेद्धृदा ॥ ३८-४१ ॥  
  
गन्धपुष्पादिनाभ्यर्च्य हृदयेन विचक्षणः ।  
वर्धनी सूत्रसंयुक्तान् वस्त्रयुग्मसमावृतान् ॥ ३८-४२ ॥  
  
सकूर्चां सा पिधानांश्च आदिशक्त्यधिदैवतान् ।  
हेमपङ्कजनिक्षिप्तां नवरतसमायुतान् ॥ ३८-४३ ॥  
  
बिम्बस्य शिरसश्चैव भावे संस्थाप्यबीजतः ।  
गन्धपुष्पाक्षताद्यैश्च सम्पूज्याग्निमथारभेत् ॥ ३८-४४ ॥  
  
नवपञ्चाग्निकं वापि त्रयं वा चैकमेव वा ।  
योन्याकाराणि विधिवत् ततः कुण्डं प्रकल्पयेत् ॥ ३८-४५ ॥  
  
अग्न्याधानान्ततः कृत्वा पूर्ववत् षोडशक्रियाम् ।  
आहूयाग्नौ तु तच्छक्तिं बीजमुख्येन मन्त्रवित् ॥ ३८-४६ ॥  
  
पूर्ववत् समिधाज्यैस्तु होमं कृत्वा स्वमन्त्रतः ।  
स्पर्शाहुतिं ततः कृत्वा तत्तन्मन्त्रेण मन्त्रवित् ॥ ३८-४७ ॥  
  
प्रभाते सुमुहूर्ते तु सर्वातोद्यसमायुतम् ।  
आचार्यमूर्तिपांश्चैव दैवज्ञं सम्प्रपूजयेत् ॥ ३८-४८ ॥  
  
पूर्णाहुतिं ततो दत्वा बीजमुख्येन मन्त्रतः ।  
शक्तिबिम्बन्ततोत्थाप्य स्नानवेद्युपरिन्यसेत् ॥ ३८-४९ ॥  
  
वर्द्धनीन्तु ततोत्थाप्य देशिकश्चोत्तराननः ।  
बिम्बस्य हृदये मूर्ध्नि नाभौ मूले तु विन्यसेत् ॥ ३८-५० ॥  
  
न्यस्त्वा ब्रह्माङ्गमन्त्राणि विन्यसेत् सर्वमात्रकाः ।  
वर्धकुम्भस्थ शक्तीश्च बिम्बे संयोज्यमूलतः ॥ ३८-५१ ॥  
  
बीजमुख्येन मन्त्रेण तज्जले नाभिषिच्य वै ।  
वामादि शक्तिकुम्भाद्भिः संस्थाप्य स्वस्वमन्त्रकैः ॥ ३८-  
५२ ॥  
  
स्नान लेपादिभिरद्भि स्वस्वमन्त्रैर्विशेषतः ।  
पाद्यमाचमनञ्चार्घ्यं दद्याद् देव्यै हृदादिभिः ॥ ३८-५३   
॥  
  
अभ्यर्च्य गन्धपुष्पाद्यैः सर्वालङ्कारसंयुतम् ।  
पायसं हविषं तत्र हृदयेन प्रदापयेत् ॥ ३८-५४ ॥  
  
एव मेवं समाख्यातं युक्तं तत्र वदामिते ।  
मण्डपं विधिना कृत्वा तन्मध्ये वेदिकां क्रमात् ॥ ३८-५५ ॥  
  
सर्वालङ्कारसंयुक्तां वितानध्वजभूषिताम् ।  
तन्मध्ये स्थण्डिलं कृत्वा वह्निं तत्रैव संयजेत् ॥ ३८-५६ ॥  
  
तत्र मानुषनाहे तु उमारुद्रौ तु वारुणे ।  
वामभागे ह्युमां न्यस्त्वा सर्वालङ्कारसंयुताम् ॥ ३८-५७ ॥  
  
नववस्त्रैरुमारुद्रौ प्रशान्तायेति भूषयेत् ।  
आचार्यो ब्रह्मवद्ध्यात्वा विवाहे सर्वकर्मणि ॥ ३८-५८ ॥  
  
पूर्वोक्तेन विधानेन अग्न्याधानादिकं तथा ।  
विष्णुं तत्रैव चाहूय देवीमुदकपूर्वकम् ॥ ३८-५९ ॥  
  
रुद्रस्य दक्षिणे हस्ते बीजमुख्येन दापयेत् ।  
वामे श्मानन्तु संस्थाप्य गौरीगायत्रिमन्त्रतः ॥ ३८-६० ॥  
  
देव्याः पादञ्च रुद्रेण स्पर्शयित्वाश्मनि न्यसेत् ।  
शिवमन्त्रेण मन्त्रज्ञो लाजं हुत्वात्रयम्बुधः ॥ ३८-६१ ॥  
  
शक्तियुक्तं ततः सर्वं प्रभूतहविषं ददेत् ।  
युक्तमेवमिदं प्रोक्तं सहैव स्थापनं शृणु ॥ ३८-६२ ॥  
  
आरम्भस्थापनान्तं यत्सर्वकर्मसहैव तु ।  
सहैव इति विख्यातं चोत्सवोविधिचोदितः ॥ ३८-६३ ॥  
  
एवमेवं तथा प्रोक्तं लक्षः सावित्रयस्तथा ।  
शक्तिसंस्थापनं प्रोक्तं परिवारमथ शृणु ॥ ३८-६४ ॥  
  
इति शक्तिप्रतिष्ठाविधि-पटलः अष्टत्रिंशत्तमः ॥ ३८ ॥  
  
  
