+++
title = "१० हविष्यविधि-पटलः"

+++
अथ हविष्यविधि-पटलः  
  
अथतः सम्प्रवक्ष्यामि हविष्यविधिमुत्तमम् ।  
नीवारञ्चैव गोधूमं यवं वेणुसमुद्भवम् ॥ १०-१ ॥  
  
प्रधानतण्डुलं प्रोक्तन्नैवेद्यस्य शिवस्य तु ।  
अलाभे चोक्तबीजानामथवा शालितण्डुलैः ॥ १०-२ ॥  
  
श्वेतशाली महाशाली रक्तशाली तथैव च ।  
कृष्णशाली हेमशाली शालायश्च तथान्यकाः ॥ १०-३ ॥  
  
शालयोर्व्रीहहयोर्वाथ तण्डुलार्थं प्रगृह्य च ।  
वर्णगन्धरसैरुष्टास्त्वयोग्यास्तण्डुलास्तथा ॥ १०-४ ॥  
  
चातुर्वर्णोत्भवानारी पतिपुत्रवतीमता ।  
तेषामेक तमे जाता अन्या वा कृतमङ्गला ॥ १०-५ ॥  
  
सा तण्डुलक्रियायास्तु युक्ताभक्तिसमन्विता ।  
आदित्यरश्मि सन्तप्ता धान्यं प्रक्षिप्युलूखले ॥ १०-६ ॥  
  
प्राङ्मुखोदुङ्मुखो वापि कुट्टने मुसलेन तु ।  
तुषान् व्यपोह्य शूर्पेण कम्बुकाञ्च कणान्त्यजेत् ॥ १०-७ ॥  
  
अखण्डान् तण्डुलान् ग्राह्य श्वेतवर्णांस्तु निर्मलान् ।  
द्विगुञ्जं माषकं विद्याद्धरणं माषविंशतिः ॥ १०-८ ॥  
  
धरणाष्टौ पलञ्चैव पलम्मुष्टिरिहोच्यते ।  
चतुर्मुष्टिस्तथा पादं प्रस्थं पादचतुष्ककम् ॥ १०-९ ॥  
  
आढकन्तच्चतुष्कं स्याद् द्रोणन्तस्य चतुष्ककम् ।  
तवधामार्गमुद्दिश्य नैवेद्यन् तत् प्रकल्पयेत् ॥ १०-१० ॥  
  
प्रातः साये तथा भ्यर्च्य मध्याह्ने च निवेदनम् ।  
प्रस्थद्वयन्तु तत् काले पाचयित्वा निवेदयेत् ॥ १०-११ ॥  
  
एकदीपं द्विकाले च रात्रौ दीपद्वयन्त्विह ।  
एवमुक्तप्रमाणेन क्षुद्रमध्याधमाधमम् ॥ १०-१२ ॥  
  
प्रातः काले च मध्याह्ने द्विप्रस्थन्तण्डुलं हविः ।  
साये सङ्ख्यान्तमभ्यर्च्य दीपं प्राग्द्विगुणं भवेत् ॥ १०-  
१३ ॥  
  
प्रस्थद्वयं त्रिकालेषु प्रत्येकञ्च निवेदयेत् ।  
दीपञ्चैव चतुःप्रोक्तासा ये तु द्विगुणं तथा ॥ १०-१४ ॥  
  
अधमन्त्रयकञ्चैव वाद्यध्वनिसमन्वितम् ।  
स्नाने भोजनके याने प्रच्छन्नपटमार्जने ॥ १०-१५ ॥  
  
बलिदानेप्युषः काले वाद्यघोषन्तु कारयेत् ।  
मध्यमस्याधमे प्रोक्तं मध्याह्ने त्वाढकं हविः ॥ १०-  
१६ ॥  
  
प्रस्थद्वयं द्विकाले च दीपं विंशतिकं भवेत् ।  
मध्यत्रये तु मतिमान् वाद्यध्वनि समायुतम् ॥ १०-१७ ॥  
  
त्रिकालं बलिलिङ्गे च बलिदानन्नयेत् ततः ।  
मध्यमामध्यमं विद्यात् त्रिकाले ष्वाढकं हविः ॥ १०-१८   
॥  
  
अर्धयामे तदर्द्धञ्च चतुर्विंशति दीपकम् ।  
अर्द्धरात्रे तु या पूजार्धयाममिहोच्यते ॥ १०-१९ ॥  
  
स्नानानि तु निवेद्यान्तं बलिहोमविवर्जितम् ।  
वामान्तं वाथ कुर्वीत स्नात्वा वर्जितपूजितम् ॥ १०-२० ॥  
  
सायङ्कालस्य यामान्ते पूजायामान्तमुच्यते ।  
त्रिकालं च बलिः प्रोक्तं पुष्पार्घ्यन्तु क्रमेण तु ॥ १०-२१ ॥  
  
वाद्यध्वनिसमायुक्तं शङ्खकाहलसंयुतम् ।  
मध्याह्ने नित्यहोमञ्च शिवमन्त्रसमन्वितम् ॥ १०-२२ ॥  
  
मध्यमस्योत्तमे चैव त्रिकालेस्वाढकत्रयम् ।  
आढकश्चार्धयामेतु दीपसप्ततिसंयुतम् ॥ १०-२३ ॥  
  
त्रिकालं बलिरन्नं स्यात् द्विकालं होममाचरेत् ।  
सर्ववाद्यसमायुक्तं षट्काले च सुघोषयेत् ॥ १०-२४ ॥  
  
षड्विधं यत्र कुर्वीत कालसङ्ख्या न विद्यते ।  
उत्तमस्याधमं ज्ञेयं द्रोणेनैव त्रिसन्धिषु ॥ १०-२५ ॥  
  
द्रोणार्धमर्धयामे तु दीपमष्टशतं भवेत् ।  
त्रिकाले बलिरुक्तं स्यात् त्रिकालं होमसंयुतम् ॥ १०-२६ ॥  
  
वादकानाञ्चतुर्विंशत् सर्ववाद्यसमन्वितम् ।  
गणिकाश्च चतुस्त्रिंशत् चतुर्विंशति वार्धकम् ॥ १०-२७ ॥  
  
रूपयौवनयुक्ताभि स्त्रिकालं नृत्तमाचरेत् ।  
पञ्चाचार्यसमायुक्तं कालं यामसमन्वितम् ॥ १०-२८ ॥  
  
उत्तमं मध्यमे तस्मिन् चतुर्वर्णं हविस्त्रिषु ।  
पायसादीन्विधाने तु प्रत्येकं द्रोणतण्डुलैः ॥ १०-२९ ॥  
  
द्रोणे तु चोदनं कुर्यात् पाचयित्वा पृथक् पृथक् ।  
द्रोणान्न्यधार्धयामे तु दीपञ्चैव शतद्वयम् ॥ १०-३० ॥  
  
त्रिकालं बलिहोमञ्च शीतारिधूपमुच्यते ।  
वाद्यकानां चतुस्त्रिंशत् पञ्चाशत् गणिकान्वितम् ॥ १०-३१ ॥  
  
कालं यामन्तु तस्योक्तं नृत्तं कुर्यात् त्रिसन्धिषु ।  
घटिकाद्वेभवेत् स्नानं घटिकैकार्चनं भवेत् ॥ १०-३२ ॥  
  
निवेद्यार्त्थं त्रिपादं स्याद्यात्रार्थन्तु त्रिपादकम् ।  
अतः परं त्रिघटिका शङ्खवाद्यादिशोभनैः ॥ १०-३३ ॥  
  
शेषकाले महाहव्यं भक्ष्यादीनां निवेदनम् ।  
परिवेषं विनोदञ्च गेयमुक्तादिभिश्चरेत् ॥ १०-३४ ॥  
  
अत्रार्धयामपूजान्ते कुर्यात् कवाटबन्धनम् ।  
अन्यकालेन कर्तव्यं कवाटस्य तु बन्धनम् ॥ १०-३५ ॥  
  
उत्तमान्मध्यमं प्रोक्तम् उत्तमोत्तममध्यमे ।  
उत्तमोत्तममुद्दिश्य हविष्यक्रममुच्यते ॥ १०-३६ ॥  
  
पायसादीनिपक्वानि पञ्चद्रोणेन वै पृथक् ।  
तदर्द्धमर्द्धयामे तु दीपं पञ्चशतं भवेत् ॥ १०-३७ ॥  
  
त्रिकालं बलिहोमञ्च पञ्चाशद्वाद्यसंयुतम् ।  
तण्डुलात् त्रिगुणं क्षीरं कदलीफलसंयुतम् ॥ १०-३८ ॥  
  
मुद्गभिन्नञ्चतुर्थाशं यथा शत्यागुलान्वितम् ।  
पायसान्नमिदं प्रोक्तं कृसरान्नन्ततः शृणु ॥ १०-३९ ॥  
  
तण्डुलस्य चतुर्थांशं प्रक्षिप्यतिलचूर्णकम् ।  
तच्चतुर्थांश शमाज्यन्तु पाचयित्वा यथा विधि ॥ १०-४० ॥  
  
कृसरान्नमिदं प्रोक्तं गुलान्नमधुनोच्यते ।  
तण्डुलात् द्विगुणं क्षीरं तदर्धांशङ्गुलं क्षिपेत् ॥ १०-४१   
॥  
  
गुलार्धं प्रक्षिपेदाज्यं गुलान्नमिदमुच्यते ।  
तण्डुलस्य चतुर्धांशं मुद्गजन्तत्र बुद्धिमान् ॥ १०-४२ ॥  
  
नालिकेरफलैः सूक्ष्मैर्मुद्गस्यार्धं सुनिक्षिपेत् ।  
महाहविरथो वक्ष्ये वसुद्रोणाधमाधमम् ॥ १०-४३ ॥  
  
द्विगुणं मध्यमं प्रोक्तं त्रिगुणञ्चोत्तमोत्तमम् ।  
चतुःपञ्चषट्गुणितं मध्यमत्रितयं तथा ॥ १०-४४ ॥  
  
सप्ताष्ट नवगुणितमेतदुत्तमकन्त्रयम् ।  
उपदंशं ततो वक्ष्ये शृणु तत्त्वङ्गजानन ॥ १०-४५ ॥  
  
द्वात्रिंशदंशमेव स्यात् सर्पिस्तत्र परिग्रहेत् ।  
षोडशांशन्तु गुल्माषं दद्ध्यष्टांशन्तु सङ्ग्रहेत् ॥ १०-  
४६ ॥  
  
कदलीपनसाम्राञ्च परिपक्वान् समर्चयेत् ।  
तरुणाश्चोपदं शास्युः शृणु वक्ष्योपदंशकान् ॥ १०-४७ ॥  
  
कदली चैव कुश्माण्डोर्वारुकञ्च पटोलिका ।  
कोशातकी चरूपुष्पं वेत्राग्रंलिकुचं तथा ॥ १०-४८ ॥  
  
प्रस्थस्य त्रिफलञ्चैव स्तुषित्वा देशिकोत्तमः ।  
वल्लीशूलं तथान्त्रान्तं सर्वान्य न्यासमं तथा ॥ १०-४९ ॥  
  
अलाबुन्नालिकेरञ्च सूरणङ्कारवल्लिका ।  
अन्ये रसयुताः शुद्धाः कन्दमूलफलास्तथा ॥ १०-५० ॥  
  
कटुकाश्च तथा म्लाश्चतिक्ताश्च मधुरास्तथा ।  
तथा लाभो पदंशाञ्च पचेल्लवणसंयुतम् ॥ १०-५१ ॥  
  
प्रक्षालनं ततः कृत्वा सत्कृत्वोद्भिस्तु तण्डुलान् ।  
बीजमुख्येन मन्त्रेणशोधयित्वा विशेषतः ॥ १०-५२ ॥  
  
अर्धाधिकयुतन्तोयं तण्डुलस्य प्रमाणतः ।  
चुल्लिमध्ये न्यसेदग्निं स्वबीजेन तु चार्चयेत् ॥ १०-५३ ॥  
  
तस्योपरि तथा पात्रं काष्ठैरग्निं प्रदीपयेत् ।  
क्रिमिजुष्टैस्तथा काष्ठैर्विस्फुलिङ्गयुतेन च ॥ १०-५४ ॥  
  
गन्धपुष्पादिनाभ्यर्च्य वस्त्रेणा वेष्टयेत् ततः ।  
पिपीलिकाश्रितैश्चैव काष्ठैरग्निन्नदीपयेत् ॥ १०-५५ ॥  
  
अपक्वमतिपक्वञ्च परिम्लानञ्च वर्जयेत् ।  
पात्राणि च शरावाञ्च बाह्यशुद्धिं विशेषतः ॥ १०-५६ ॥  
  
सर्वपात्रेषु तद्भाह्ये त्रिपुण्ड्रन्तु विचक्षणः ।  
हुङ्कारेण तु मन्त्रेण सर्वमुत्थापयेत् क्रमात् ॥ १०-५७ ॥  
  
मुखं वस्त्रेण वाच्छाद्य पाचकस्तान् समुद्धरेत् ।  
अभ्युक्ष्यपरितोमार्गं छत्रपिञ्छसमायुतम् ॥ १०-५८ ॥  
  
शङ्खध्वनिसमायुक्तमालयन्तु प्रवेशयेत् ।  
मण्डपस्योत्तरे भागे दक्षिणे वा निधाय च ॥ १०-५९ ॥  
  
हविष्ये चोपदंशे च आज्ये नैवाभि हारयेत् ।  
सौवर्णं रजतन्ताम्रमधवा कदलीदलम् ॥ १०-६० ॥  
  
शुद्धकांस्येन वा कार्यं पात्रं शतपलेन तु ।  
स्थलकापादरहिता त्रिपादीकार्यमस्थिता ॥ १०-६१ ॥  
  
पीठोत्सौधा महाभद्राः शुद्धकांस्यमयाः समाः ।  
दर्वीं हस्ते समादाय सप्रमाणां सलक्षणाम् ॥ १०-६२ ॥  
  
तदाज्ये नाभिचर्यादौ पात्रमन्नेन पूरयेत् ।  
हविष्यस्य चतुर्भागं निवेद्यं स्यात् शिवस्य तु ॥ १०-६३ ॥  
  
पूर्णचन्द्रमिवाकारं गुल्माषेन गुलेन च ।  
फलेनाज्येनदध्ना वा उपदंशैः समावृतम् ॥ १०-६४ ॥  
  
निवेदयेच्छिवायैवं हविष्यं सर्वसिद्धिदम् ।  
हृदयेन तु मन्त्रेण निवेद्य विधिपूर्वकम् ॥ १०-६५ ॥  
  
चतुर्भागैकभागेन परिवारे बलिन्ददेत् ।  
चतुर्भागैकभागेन होमकर्मसमाचरेत् ॥ १०-६६ ॥  
  
शेषांस्तु देशिकायैव दातव्यं भोजनं हितम् ।  
आचमनं हृदादत्वा चण्डेशाय निवेदयेत् ॥ १०-६७ ॥  
  
ताम्बूलं दापयेत् पश्चात् पत्रस्यैकफलं तथा ।  
फलाच्चतुर्गुणं प्रत्रं तैलमिश्रं सचूर्णकम् ॥ १०-६८ ॥  
  
तत्वान्यान्युपचाराणि हृदयेन तु दापयेत् ।  
सदाशिवस्य निर्माल्यं मनुष्याणां न भोजनम् ॥ १०-६९ ॥  
  
पशूनाञ्च गजादीनां वा जले वाथ निक्षिपेत् ।  
अथवा वह्निनादाह्य भूमौ वा खनयेत् बुधः ॥ १०-७० ॥  
  
सकलानान्तु नैवेद्यं परिचारकभोजनम् ।  
तदप्यं यजनैश्चैव भोजने त्वथदोषकृत् ॥ १०-७१ ॥  
  
हविष्यलक्षणं प्रोक्तमग्निकार्य विधिं शृणु ।  
  
इति हविष्यविधि पटलोदशमः ॥ १० ॥  
  
  
