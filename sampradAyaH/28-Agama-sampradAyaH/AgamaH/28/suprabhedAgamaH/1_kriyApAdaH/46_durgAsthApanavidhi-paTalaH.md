+++
title = "४६ दुर्गास्थापनविधि-पटलः"

+++
अथ दुर्गास्थापनविधि-पटलः  
  
अथातः सम्प्रवक्ष्यामि दुर्गायाः स्थापनं परम् ।  
आदिशक्तेः समुत्भूता विष्णुप्राणानुजा शुभा ॥ ४६-१ ॥  
  
शङ्खचक्रधरा देवी धनुः सायकधारिणी ।  
खट्गखेटकसंयुक्ता शूलपाशसमायुता ॥ ४६-२ ॥  
  
चतुर्भुजं वा कुर्वीत सर्वाभरणभूषितम् ।  
श्यामवर्णांसुवदनां महिषस्यशिरस्थिताम् ॥ ४६-३ ॥  
  
सिंहारूढाञ्च वा कुर्यात् पद्मासनसमागताम् ।  
आलयस्य पुरोभागे प्रपां कृत्वा सलक्षणाम् ॥ ४६-४ ॥  
  
रत्नन्यासन्तु तत्रैव जले चैवाधीवासयेत् ।  
मन्त्रपक्ष्माक्षिमोक्षन्तु कृत्वा प्रतिसरम्बुधः ॥ ४६-५ ॥  
  
सङ्कल्पशयनादीनां शाययेत् प्रतिमन्त्रतः ।  
कुम्भमन्त्रैश्च विन्यस्य ध्यात्वा तद्रूपमात्मनि ॥ ४६-६ ॥  
  
आवृतान् कलशान् स्थाप्य लोकपालांश्च विन्यसेत् ।  
होमं पञ्चत्रयैकं वा प्रागुक्तद्रव्यसंयुतम् ॥ ४६-७ ॥  
  
वह्निमध्ये तु देवेशिमाहूयाज्यादिभिर्बुधः ।  
आज्यञ्चरुं तथा लाजानौदुम्बरसमित्तथा ॥ ४६-८ ॥  
  
दुर्गायामूलमन्त्रेण होमयेद्देशिकोत्तमः ।  
देविमुत्थाप्य शयनात् स्नानवेद्युपरिन्यसेत् ॥ ४६-९ ॥  
  
कुम्भन्दत्वा तथा बीजं मूलमन्त्रेण योजयेत् ।  
संस्नाप्य कलशैः पश्चात् प्रभूतहविषं तथा ॥ ४६-१० ॥  
  
दुर्गास्थापनमेवोक्तं चण्डेशस्थापनं शृणु ।  
  
इति दुर्गास्थापनविधि-पटलः षट्चत्वारिंशत्तमः ॥ ४६ ॥  
  
  
