+++
title = "०६ भस्मस्नान-पटलः"

+++
अथ भस्मस्नान-पटलः  
  
अथातः सम्प्रवक्ष्यामि भस्मस्नानविधिं परम् ।  
श्रीकरञ्च पवित्रञ्च हारमाभरणं तथा ॥ ६-१ ॥  
  
लोकवश्यकरं पुण्यं पापनाशं दिने दिने ।  
गावच्छिवपुरात् पञ्चक्षितिं प्राप्ताः शिवेच्छया ॥ ६-२ ॥  
  
सुरासुरैर्मध्यमानात् क्षीरोदात् सागरोत्तमात् ।  
पञ्चगावः समुत्पन्नाः सर्वलोकस्यमातरः ॥ ६-३ ॥  
  
नन्दासुभद्रासुरभिः सुशीलाः सुमनास्तथा ।  
कपिलाकृष्णश्वेता च धूम्रारक्ता तथैव च ॥ ६-४ ॥  
  
नन्दादि सुमनान्तानां वर्णमेतत् प्रकीर्तितम् ।  
सर्वलोकोपकारार्थं देवानां तर्पणाय च ॥ ६-५ ॥  
  
गोमातर स्थिता भुमौ स्नानार्थं हि शिवस्य तु ।  
गोमयं रोचनामूत्रं क्षीरं दधि घृतङ्गवाम् ॥ ६-६ ॥  
  
षडङ्गानि पवित्राणि सर्वसिद्धिकराणि हि ।  
गोभिर्यज्ञा प्रवर्तन्ते गोषुदेवां प्रतिष्ठिताः ॥ ६-७ ॥  
  
गोभिर्वेदाः समुद्गीर्णाः सषडङ्गपदक्रमाः ।  
शृङ्गमूले गवां नित्यं ब्रह्माविष्णुश्च संस्थितौ ॥ ६-८ ॥  
  
शृङ्गाग्रे सर्वतीर्थानि स्थावराणि चराणि च ।  
शिरोमध्ये त्वहं तत्सभूतैः परिवृतः सह ॥ ६-९ ॥  
  
ललाटे संस्थितोवत्स तत्त्वं भ्राता विशेषतः ।  
कम्बलाश्वतरौ नागौ नासापुटसमाश्रितौ ॥ ६-१० ॥  
  
कर्णयोरश्विनीदेवौ चक्षुषीशशिभास्करौ ।  
दन्तेषु मरुतो देवा जिह्वायां वरुणो स्थितः ॥ ६-११ ॥  
  
सरस्वती तु हुङ्कारे यमयक्षौ च गण्डयोः ।  
सन्ध्याद्वयं ततोष्ठाभ्यां ग्रीवे चन्द्रे समाश्रितः ॥ ६-१२   
॥  
  
पुरमध्येषु गन्धर्वा पुराग्रेषु च पञ्चगाः ।  
पुराणां पश्चिमाग्रेषु गणाह्यः सरस्तथा ॥ ६-१३ ॥  
  
रुद्राश्चैव तु नाडिस्था वायवः सर्वसन्धिषु ।  
श्रोणीतटस्थाः पीतरो ह्युरसिस्थ उमारमे ॥ ६-१४ ॥  
  
श्रीरपाने गवान्नित्यं धर्मोलाङ्गूलमाश्रितः ।  
आदित्यरश्मयो वालागोमूत्रे जान्हवीस्वयम् ॥ ६-१५ ॥  
  
ऋषयश्च तथा सर्वे रोमाग्रेषु च संस्थिताः ।  
उदरे पृथिवी जाताजन्तवश्च गजानन ॥ ६-१६ ॥  
  
चत्वारः सागराः पुर्णागवां ये च पयोधराः ।  
आसितं विश्वविघ्नेश यथा गोषु प्रतिष्ठितम् ॥ ६-१७ ॥  
  
दत्तश्चैव हुतं भुक्तं गोषु सर्वञ्चराचरम् ।  
कपिलायान्तु गोमूत्रं कृष्णायां ग्राह्य गोमयम् ॥ ६-१८ ॥  
  
क्षीरं श्वेत निभायान्तु धूम्रायाश्च दधिस्मृतम् ।  
सर्पिः सङ्ग्राह्य रक्तायां सर्ववर्णेषु रोचना ॥ ६-१९ ॥  
  
गोमूत्राद् गुल्गुलुं जातः सुगन्धिः प्रियदर्शनः ।  
आहारः सर्वदेवानां शिवस्य च विशेषतः ॥ ६-२० ॥  
  
गोमयादुत्थित श्रीमान् बिल्ववृक्षः शिवप्रियः ।  
तत्रास्ते पद्महस्ता श्रीःश्रीवृक्षस्तेन चोच्यते ॥ ६-२१ ॥  
  
बीजान्युत्पल पद्मानां पुनर्जातानि गोमयात् ।  
यत् बीजञ्जगतः किञ्चित् ज्ञेयं तत् क्षीरसम्भवम् ॥ ६-२२ ॥  
  
दध्नः सर्वाणि जातानि माङ्गल्यान्वर्थ सिद्धये ।  
घृताद् अमृतमुद्भूतममराणामति प्रियम् ॥ ६-२३ ॥  
  
तस्मात् तासां षडङ्गैश्च स्नापयेच्छिवमादरात् ।  
गोरोचना च माङ्गल्या पवित्रा सर्वकामदा ॥ ६-२४ ॥  
  
इत्थं गावस्समालोच्य भस्मापिगोमयं गृहेत् ।  
भूमा वा प्ततितं ग्रह्यं सद्यमन्त्रेणगोमयम् ॥ ६-२५ ॥  
  
पिण्डानि वाममन्त्रेण ह्यघोरेण तु शोषयेत् ।  
पुरुषेण तु तद्दग्ध्वा ईशानेनाभिमन्त्रयेत् ॥ ६-२६ ॥  
  
केतकी पुष्पसंयुक्तं नवभाण्डेषु निक्षीपेत् ।  
अथवा चाग्निहोत्रेषु भस्मग्राह्यं विचक्षणैः ॥ ६-२७ ॥  
  
जलस्नानं पुराकृत्वा भस्मस्नानमतः परम् ।  
जलस्नानं विनाचोर्द्ध्वे भस्मस्नानं विधीयते ॥ ६-२८ ॥  
  
शिवब्रह्माङ्गजप्तेन भस्मस्नानं समाचरेत् ।  
ईशानेन कमुद्धूल्य वक्त्रं तत् पुरुषेण तु ॥ ६-२९ ॥  
  
बहुरूपेण हृदयं नाभिं वामेन कीर्तितम् ।  
सर्वाङ्गं सद्यमन्त्रेण समुद्धूल्य विचक्षणः ॥ ६-३० ॥  
  
उषितं वा ससन्त्यद्य शुद्धवस्त्रं परिग्रहेत् ।  
पादौ पाणी च संशोद्ध्य पश्चादाचमनं कुरु ॥ ६-३१ ॥  
  
भस्मनोद्धूलनाभावे त्रिपुण्ड्रन्तु विधीयते ।  
आध्वरं कर्म तत् सर्वं न त्रिपुण्ड्रं न चाचरेत् ॥ ६-३२ ॥  
  
तर्जन्य नामिका मध्यै स्त्रिपुण्ड्रन्तु समाचरेत् ।  
ब्रह्माविष्णुश्च रुद्रश्च त्रिपुण्ड्रस्याधि दैवतम् ॥ ६-३३ ॥  
  
शिरस्थाने स्वयं ब्रह्म ललाटे स्कन्ध (-न्थ) एव च ।  
कण्ठे विनायकश्चैव बाहौ च केशवस्तथा ॥ ६-३४ ॥  
  
हृदयेत् वीश्वरः प्रोक्तो नाभौ चैव प्रजापतिः ।  
जान्वोस्तु चाश्विनी चैव पादयोः पञ्चगास्तथा ॥ ६-३५ ॥  
  
सर्वतीर्थेषु यत् स्नानं सर्वयज्ञेषु यत् फलम् ।  
तत्फलं कोटिगुणितं भस्मस्नानेन सिद्ध्यति ॥ ६-३६ ॥  
  
भस्मस्नानमिदं प्रोक्तम् अर्चनाङ्गमतः शृणु ।  
  
इति भस्मस्नान-पटलः षष्ठः ॥ ६ ॥  
  
  
