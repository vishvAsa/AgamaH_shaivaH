+++
title = "५० क्षेत्रेशस्थापनविधि-पटलः"

+++
अथ क्षेत्रेशस्थापनविधि-पटलः  
  
अथातः सम्प्रवक्ष्यामि क्षेत्रेशस्य विधिक्रमम् ।  
ईश्वरस्यायुतांशेन क्षेत्रपालोद्भवं तथा ॥ ५०-१ ॥  
  
ग्रामादा वै शदिग्भागे लोकरक्षार्थकारणम् ।  
प्रासादं प्रतिमां तत्र पूर्वोक्तविधिना तथा ॥ ५०-२ ॥  
  
द्वारन्तु पश्चिमे मुख्यं दक्षिणे मध्यमं स्मृतम् ।  
कन्यसञ्चेन्द्रदिक् द्वारं प्रतिमालक्षणं ततः ॥ ५०-३ ॥  
  
चतुर्भुजं त्रिणेत्रं वा षट्भुजञ्चाष्टहस्तकम् ।  
सुदंष्ट्रं भैरवाकारं कृष्णवर्णं दिगम्बरम् ॥ ५०-४ ॥  
  
सर्पयज्ञोपवीतञ्च शिरोमालाकरोटिकम् ।  
ऊर्ध्वकेशं सुवृत्ताक्षं नागाभरणभूषितम् ॥ ५०-५ ॥  
  
त्रिशूलं दक्षिणेहस्ते वामहस्ते कपालकम् ।  
खट्गञ्च दक्षिणेहस्ते वामहस्ते तु खेटकम् ॥ ५०-६ ॥  
  
एवं चतुर्भुजं विद्धि षत्भूजञ्च ततः शृणु ।  
नागञ्च दक्षिणेपाणौ तोमरं वामहस्तके ॥ ५०-७ ॥  
  
प्रागुक्तायुधसंयुक्तं षट्भूजं त्विति कीर्तितम् ।  
शूलं डमरुखट्वाङ्गं दक्षिणे वामहस्तके ॥ ५०-८ ॥  
  
एवमष्टभुजं प्रोक्तं षट्भुजायुधसन्निभम् ।  
जलस्थापनवत् कृत्वा रत्नन्यासादि पूर्वकम् ॥ ५०-९ ॥  
  
क्षेत्रपालं स्वमन्त्रेण प्रतिष्ठां सम्यगाचरेत् ।  
क्षेत्रपालाधिकं प्रोक्तं शूलस्थापनकं शृणु ॥ ५०-१० ॥  
  
इति क्षेत्रेशस्थापनविधि-पटलः पञ्चाशत्तमः ॥ ५० ॥  
  
  
