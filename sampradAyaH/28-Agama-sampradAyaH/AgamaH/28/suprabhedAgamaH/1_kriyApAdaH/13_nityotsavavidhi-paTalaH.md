+++
title = "१३ नित्योत्सवविधि-पटलः"

+++
  
  
  
अथ नित्योत्सवविधि-पटलः  
  
अथातः सम्प्रवक्ष्यामि नित्योत्सव विधिक्रमम् ।  
त्रिकालमर्चनान्ते तु क्रतोर्बलिरुदाहृतम् ॥ १३-१ ॥  
  
सर्वेषाञ्च बलिं कुर्यात् ततो बलिरिति स्मृतम् ।  
यक्षराक्षस पैशाच भूतनागास्तथैव च ॥ १३-२ ॥  
  
श्रुत्वैव तद्बलेःशब्दं सद्योगच्छन्ति बाह्यतः ।  
तस्मात् सर्वप्रयत्नेन कुर्यान्नित्योत्सवं बुधः ॥ १३-३ ॥  
  
मण्डपाद्दक्षिणे भागे मण्डलञ्चतुश्रकम् ।  
सौवर्णं राजतन्ताम्रं कांस्यं वा पात्रमुच्यते ॥ १३-४ ॥  
  
चतुस्त्रिद्वियवं पात्रघनंस्यादुत्तमादिके ।  
विस्तारं हस्तमानं स्यादोष्ठन्नवमथाङ्गुलम् ॥ १३-५ ॥  
  
घनं नवचतुष्कं स्यात् पात्रमेध्येऽब्जमुच्यते ।  
त्रिभागैकन्तु विस्तारं पात्रं काम्स्ये न कारयेत् ॥ १३-६ ॥  
  
तस्याब्जस्योच्चन्द्व्यङ्गुल्यमेकाङ्गुलमथापि वा ।  
कर्तव्यं कर्णिका बाह्ये दलाष्टकमथार्धतः ॥ १३-७ ॥  
  
उत्सेधार्द्धं तदर्द्धं स्याद्दलाग्रन्तु नवोन्नतम् ।  
पात्रं वृत्तं प्रकर्तव्यं मध्यमे विंशदङ्गुलम् ॥ १३-८ ॥  
  
अधमे षोडशाङ्गुल्यं पात्र विस्तारमुच्यते ।  
एवं कृत्वा बलेः पात्रं मण्डले विन्यसेत् सुधीः ॥ १३-९ ॥  
  
तत स्त्रिकालमन्नेन बलिर्लिङ्गस्यचोत्तमम् ।  
प्रातर्मध्याह्नमन्नेन मध्यन्तु विदुर्बुधाः ॥ १३-१० ॥  
  
मध्याह्ने चान्नलिङ्गन्तु अधमन्तत् गजानन ।  
पूर्वाह्णे पुष्पलिङ्गन्तु सा ये तण्डुलमेव च ॥ १३-११ ॥  
  
उत्तमस्याढकञ्च स्यान्मध्यमस्य तदर्धकम् ।  
अधमं पञ्चपादन्तु तण्डुलं पाचयेत् क्रमात् ॥ १३-१२ ॥  
  
अपक्वमति पक्वञ्च अत्युष्णमतिशीतलम् ।  
बलेस्तुरसलवणं वर्जयेद् देशिकोत्तमः ॥ १३-१३ ॥  
  
दधिसर्पिफलैर्मिश्रं मर्दितं सुदृधं यथा ।  
षोडशाङ्गुलमुत्सेधं (-थं) मूलन्तद्विगुणं भवेत् ॥ १३-  
१४ ॥  
  
ऊर्ध्वं त्रयङ्गुलन्नाहमानुपूर्वात् क्षयं भवेत् ।  
मध्यमं द्वादशाङ्गुल्यमूर्ध्वं कुर्यात् द्वयाङ्गुलम् ॥   
१३-१५ ॥  
  
अष्टाङ्गुलाधमं प्रोक्तमूर्ध्वमेकाङ्गुलं भवेत् ।  
अस्त्रं पाशुपतन्न्यस्त्वा रूपन्तत्र विचिन्तयेत् ॥ १३-१६ ॥  
  
त्रिणेत्रं चतुर्भुजं रौद्रं शिखाकोटिसमुज्वलम् ।  
वरदाभयदं हस्तं वामं सव्याक्षशूलधृत् ॥ १३-१७ ॥  
  
एवं पाशुपतं ध्यात्वा बलिलिङ्गेसु पूजयेत् ।  
दर्शयेदस्त्रमुद्रान्तु शास्त्रमुद्रान्तु देशिकः ॥ १३-१८ ॥  
  
नमस्काराब्जमुद्रे च दर्शयेत् तु विशेषतः ।  
गन्धपुष्पादिनाभ्यर्च्य तद्रूपं प्रतिमां बुधः ॥ १३-१९ ॥  
  
पुरस्तात् प्रतिमाङ्गच्छेदन्नादिकमनु व्रजेत् ।  
दशायुधानि परितः सर्वालङ्कारसंयुतम् ॥ १३-२० ॥  
  
विधिस्नानं पुराकृत्वा पुर्यष्टिपरिचारकाः ।  
शुक्लोष्णी षोत्तरीयश्च शुक्लमाल्यानुलेपनः ॥ १३-२१ ॥  
  
पवित्रपाणिर्मौनी च हस्तमात्रेण दण्डधृत् ।  
सर्वाभरणसंयुक्तः सर्वावयवसुन्दरः ॥ १३-२२ ॥  
  
शिरसाधारयेल्लिङ्गं प्रदक्षिण विशेषतः ।  
पूर्वाह्णे ब्रह्मणः प्रीतिर्भवेत् बलिविधानतः ॥ १३-२३ ॥  
  
रक्तोष्णी षोत्तरीयश्च शुक्लमाल्यानुलेपनः ।  
मध्याह्ने धारयेन्नित्यं मम प्रीतिकरं भवेत् ॥ १३-२४ ॥  
  
पीतोष्णी षोत्तरीयश्च विष्णु प्रीतिस्तु सायके ।  
दक्षिणाभिमुखः शिष्यं सम्प्रोक्ष्य हृदयेन तु ॥ १३-२५ ॥  
  
गन्धं पुष्पन्तथा दत्वा पात्रं शिरसिविन्यसेत् ।  
रङ्गेवाशिबिकायां वा गजारूढमथापि वा ॥ १३-२६ ॥  
  
अथवा पादगमनं प्रदक्षिणमथाचरेत् ।  
पटहैर्मद्दलैश्चैव झल्लरी जयघण्टकैः ॥ १३-२७ ॥  
  
काहलैस्तालकैः शङ्खैर्वीणावेणुरवैः सह ।  
छत्रध्वजसमायुक्त पिञ्छचामरसंयुतम् ॥ १३-२८ ॥  
  
धूपदीपसमायुक्तं वितानोपरिशोभितम् ।  
नृत्तगीतसमोपेतं गणिकाभिरलङ्कृतम् ॥ १३-२९ ॥  
  
अन्यैर्भक्तजनैः सार्धं स्तोत्रध्वनिसमन्वितम् ।  
पूर्वे तु समहस्तं स्यात् भृङ्गिणी पततं परम् ॥ १३-३० ॥  
  
तृतीयं कद्रुवाद्यञ्च चतुर्थन्तु च ढक्ककम् ।  
पञ्चमं कयटञ्चैव कुञ्चितालञ्च षष्ठकम् ॥ १३-३१ ॥  
  
सप्तमन्तु प्रहारं स्याद्विषमच्छिन्नचाष्टमम् ।  
बाह्य पीठैकमावृत्य प्रासादाग्रप्रदक्षिणम् ॥ १३-३२ ॥  
  
इन्द्रस्य शुभ्रतालन्तु अग्नेर्बाद्धावणं भवेत् ।  
यमस्यद्व्यगुणीतालं नि-ऋतौमल्लतालकम् ॥ १३-३३ ॥  
  
वारण्यान्नवतालन्तु वायोर्वैनागतालकम् ।  
सोमस्य कोल्लिका प्रोक्ता ईशानस्य तु ढक्करी ॥ १३-३४ ॥  
  
इत्येतैः कल्पितास्तालैः प्रासादं त्रिःप्रदक्षिणम् ।  
कृत्वा पादौ सुसङ्क्षाल्यपादुकार्चनमारभेत् ॥ १३-३५ ॥  
  
पाद्यैराचमनैरर्घ्यैर्गन्धैः पुष्पैः सुधूपकैः ।  
बलिञ्च प्रथमञ्चैव पूजयेत् तु विशेषतः ॥ १३-३६ ॥  
  
विदोलयं ततः पश्चाद्विन्यस्य पूर्वमण्डले ।  
गन्धपुष्पादिनाभ्यर्च्य हृदयेन तु मन्त्रवित् ॥ १३-३७ ॥  
  
प्रागुक्तेनास्तमन्त्रेण शिव संयोजयेत् सुधीः ।  
सम्पूज्य देवदेवेशं नमस्काराख्यमुद्रया ॥ १३-३८ ॥  
  
सव्यापसव्यमार्गेण त्रिःकृत्वा तु प्रदक्षिणम् ।  
दण्डवत् प्रणमेद्वाथ दण्डाख्यमिति च स्मृतम् ॥ १३-३९ ॥  
  
दण्डाख्यः श्रूयते पश्चादष्टाङ्गं सन्नियोजयेत् ।  
शिरोजानू च कर्णौ च चिबुकं बाहुकद्वयम् ॥ १३-४० ॥  
  
अष्टाङ्गेन नमस्कुर्यात् पञ्चाङ्गोप्यत्र तं शृणु ।  
शिरोहस्तौ द्विजानू च कृत्वा पञ्चभुवि स्थितम् ॥ १३-४१ ॥  
  
इदं पञ्चाङ्गमेवन्तु नमस्कारत्रयं स्मृतम् ।  
अधमं ह्येतदाख्यातं यथा शक्त्येनकारयेत् ॥ १३-४२ ॥  
  
ततोपहारपुष्पाणि चण्डेशायनि वेदयेत् ।  
अन्नलिङ्गञ्जले वापि बाह्यपीठे विनिक्षिपेत् ॥ १३-४३ ॥  
  
तदन्ते कारयेन्नृन्तं तदुक्तविधिनासह ।  
तदुपाङ्गमिति प्रोक्तमर्चनान्ते तु नित्यशः ॥ १३-४४ ॥  
  
चित्रालङ्कारसंयुक्ते मण्डपे समलङ्कृते ।  
भेर्यादींस्तु तथा यान्ती * * *शिवसंस्थितान् ॥ १३-४५ ॥  
  
नर्त्तको मर्दकश्चैव दक्षिणे तु व्यवस्थितौ ।  
गायकोवंशकश्चैव उत्तरे विनिवेशितम् ॥ १३-४६ ॥  
  
आचार्यौ दक्षिणे देशे सौम्ये तस्याधिप स्मृतम् ।  
सुस्नात्वा सम्यगाचम्य गन्धद्रव्यादिपूर्वकम् ॥ १३-४७ ॥  
  
शुक्लवस्त्रपरिधानाः शुक्लमाल्योपशोभिता ।  
सर्वाभरणसम्पूर्णा नृत्तगेयसुपेशला ॥ १३-४८ ॥  
  
पूर्वासन्ध्यास्तु गान्धारं षाडपञ्च ततः परम् ।  
मध्याह्ने नट्टरागं स्यात् कौशिकञ्च ततः परम् ॥ १३-४९ ॥  
  
साये तु चेदकं प्रोक्तमर्धरात्रे तु पञ्चमम् ।  
भरतोक्तं यथा नृत्तं सन्धिं प्रतिसुकारयेत् ॥ १३-५० ॥  
  
एवं नृत्तं कृतं यत्र सुभिक्षं लोकशान्तिकम् ।  
दुर्निमित्तानि नश्यन्ति क्षेत्रमारोधकं नृणाम् ॥ १३-५१ ॥  
  
ककाराधि पतिश्चापि भोगमोक्षप्रादायकम् ।  
कवाटबन्धनं कृत्वा स्वगृहं सन्निवेशयेत् ॥ १३-५२ ॥  
  
एवं नित्योत्सवं प्रोक्तमुत्सवञ्च ततः शृणु ।  
  
इति नित्योत्सवविधि पटलस्त्रयोदशः ॥ १३ ॥
