+++
title = "१३"

+++
  
अतः परं प्रवक्ष्यामि यागमण्डपलक्षणम् ।  
गेहस्य पुरतः कुर्यादीशान्ये पावकेऽथवा ॥ १ ॥  
  
दक्षिणे पश्चिमे वापि उत्तरे वापि कारयेत् ।  
भूमिशुद्धिं पुराकृत्वा प्रोक्षयेत् पञ्चगव्यकैः ॥ २ ॥  
  
उत्तमं षोडशैर्हस्तैर्मध्यमं द्वादशैस्तथा ।  
अधमं दशहस्तैश्च नव हस्तं च सप्तकैः ॥ ३ ॥  
  
ब्राह्मणादि क्रमेणैव सर्वेषां सप्तहस्तकैः ।  
चतुरङ्गुलमुत्सेधं निम्नोनतविवर्जितम् ॥ ४ ॥  
  
युग्मस्तम्भसमायुक्तं याज्ञिकैस्तरुभि शुभैः ।  
कूटं वा मण्डपं वापि कारयेल्लक्षणान्वितम् ॥ ५ ॥  
  
चतुर्द्वारविमानेन चतुर्द्वारं प्रकल्पयेत् ।  
रत्निमात्रसमुत्सेधं दर्पणोदरसन्निभम् ॥ ६ ॥  
  
सप्तषट्पञ्चतालैर्वा चतुस्तालैः क्रमेण तु ।  
ब्राह्मणाद्यैश्च कर्तव्यमुत्सेधं षोडशाङ्गुलम् ॥ ७ ॥  
  
एवं हि कल्पयेद्धीमान् पञ्चचूर्णैरलङ्कृतम् ।  
वेदिबाह्ये तु परितो नवकुण्डानि कारयेत् ॥ ८ ॥  
  
प्। ६१)  
  
कुण्डवृत्तनमार्गेण तत्तद्भागेषु कारयेत् ।  
अथवा हस्तमात्रेण कुण्डं विस्तारखातकम् ॥ ९ ॥  
  
त्रिमेखलैरलङ्कृत्य चतुस्त्रिद्व्यङ्गुलायतैः ।  
दिक्षु वै चतुराश्राणि वृत्तानि च विदिक्षु वै ॥ १० ॥  
  
इन्द्रेशानकयोर्मध्ये अष्टाश्रं कल्पयेद् बुधः ।  
नवहोमक्रमं प्रोक्तं पञ्चहोमक्रमं शृणु ॥ ११ ॥  
  
इन्द्रादि किं चतुर्दिक्षु वृत्तं कुण्डं प्रकल्पयेत् ।  
इन्द्रेशानकयोर्मध्ये अष्टाश्रं कल्पयेद् बुदः ॥ १२ ॥  
  
पूर्वे वा पश्चिमे चैव ऐशान्यादि प्रकल्पयेत् ।  
वृत्तं वा चतुरश्रं वा कल्पयेद्देशिकोत्तमः ॥ १३ ॥  
  
ऐशान्यां दिशि सङ्कल्प्य एकहोमं विशेषतः ।  
वृत्तं वा चतुरश्रं वा लक्षणोक्तेन कारयेत् ॥ १४ ॥  
  
किञ्चिद्विशेषं वक्ष्यामि होमं चैव शिवोत्सवे ।  
नवाहे नवहोमं स्यात् सप्ताहे सप्तहोमकम् ॥ १५ ॥  
  
पञ्चहोमं तु पञ्चाहे त्रियाहे त्रियहोमकम् ।  
एकाहे चैकहोमं स्याद्धोमं कृत्वा विचक्षणः ॥ १६ ॥  
  
परितो ऋत्विजानां च प्रधाने देशिकं हुनेत् ।  
अथवा चैकहोमेन कारयेद्देशिको बुधः ॥ १७ ॥  
  
गोमयालेपनं कृत्वा मण्डपं च विशेषतः ।  
चतुस्तोरणसंयुक्तमष्टमङ्गलभूषणम् ॥ १८ ॥  
  
प्। ६२)  
  
द्वारकुम्भादि सङ्कल्प्य वितानध्वजशोभितम् ।  
लाजैश्च विविधैः पुष्पैमण्डपं पूजयेद् बुधः ॥ १९ ॥  
  
पुण्याहं वाचयेत् पश्चाच्छिल्पकर्मावसानके ॥ १९� ॥  
  
  
इति सूक्ष्मशास्त्रे शिवागमे प्रतिष्ठातन्त्रे क्रियापादे यागमण्डपलक्षणं   
नाम त्रयोदशपटलः ॥   
