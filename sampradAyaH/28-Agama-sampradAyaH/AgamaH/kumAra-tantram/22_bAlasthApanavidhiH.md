+++
title = "२२ बालस्थापनविधिः"

+++
बालस्थापनकं वक्ष्ये श‍ृणु कौशिक सुव्रत ।  
जीर्णगेहसमुद्धारे चित्रजीर्णेऽङ्गहीनके ॥ २२.१॥  

स्थलजीर्णे पीठजीर्णे पुनर्बेरकृते तथा ।  
आसप्त दिवसात्पूर्वं कुम्भमावाह्य कारयेत् ॥ २२.२॥ (आरब्ध दिवसात्पूवं, कुम्भे आवाह्य)  

तदूर्ध्वे मुनिशार्दूल बालस्थानं विधीयते ।  
मूलबेरप्रतिष्ठायां प्रागेव तरुणालयम् ॥ २२.३॥ (मूलबेरप्रतिष्ठायाः)  

मूलालयं विनिश्चित्य कारयेत् तरुणालयम् ।  
बालस्थानविहीनत्वात् बालानां नाशनं भवेत् ॥ २२.४॥ (बालालयविहीनत्वात्)  

तस्मात्सर्वप्रयत्नेन बालस्थानं तु कारयेत् ।  
मूलस्थानस्य चाग्रे वा सौम्ये वा पावकेऽपि वा ॥ २२.५॥  

ऐशान्ये पूर्वभागे वा बालस्थानं विधीयते ।  
कूटं वा मण्डपं वाऽपि कारयेद्विधिपूर्वकम् ॥ २२.६॥  

मूलप्रासादविस्तारादधिकं नैव कारयेत् ।  
मूलबेरस्य चार्धं वा तदर्धार्धमथापि वा ॥ २२.७॥  

रुद्राङ्ग्गुलं समारभ्य द्विद्व्यङ्गुलविवर्धनात् ।  
एकविंशत्यङ्गुलान्तं षड्विधं मानमङ्गुलैः ॥ २२.८॥  

आयादिशुभसंयुक्तं सर्वलक्षणसंयुतम् ।  
लोहजं शैलजं वाऽपि दारुजं मृण्मयं तु वा ॥ २२.९॥  

यथालाभेन कर्तव्यं तरुणालयबेरकम् ।  
बन्धूकं वृक्षमादाय कारयेद्दारुबेरकम् ॥ २२.१०॥ (याज्ञीकं वृक्षमादाय कारयेद्दारुजे बुधः)  

प्रासादस्याग्रतः कुर्यान्मण्डपं चतुरश्रकम् ।  
पङ्क्तित्रयसमायुक्तं चतुर्द्वारसमायुतम् ॥ २२.११॥  

तन्मध्ये वेदिकां कुर्यान्नवभागैकभागतः ।  
परितः पञ्चकुण्डानि कारयेद्विधिपूर्वकम् ॥ २२.१२॥  

दर्भमालासमायुक्तं चतुस्तोरणभूषितम् ।  
वितानादिध्वजोपेतमष्टमङ्गलसंयुतम् ॥ २२.१३॥  

गोमयालेपनं कृत्वा पुण्याहं कारयेत्ततः ।  
अयं कुमारमन्त्रेण प्रोक्षयेत् कुशवारिणा ॥ २२.१४॥  

अङ्कुरानर्पयेद्धीमान् पूर्वाक्तविधिना ततः ।  
वेद्यूर्ध्वे स्थण्डिलं कुर्यादष्टद्रोणैश्च शालिभिः ॥ २२.१५॥  

तदर्धैस्तण्डुलैश्चैव तदर्धैश्च तिलैरपि ।  
तन्मध्ये पद्ममालिख्य साष्टपत्रं सकर्णिकम् ॥ २२.१६॥  

शयनं कल्पयेत् पश्चादण्डजाद्यैरनुक्रमात् ।  
नयनोन्मीलनं कुर्याज्जलैश्चैवाधिवासयेत् ॥ २२.१७॥  

पर्यग्निकरणं कृत्वा वास्तुहोमेन मण्डपे ।  
जलाद्बिम्बं समुद्धृत्य शयने शाययेद्बुधः ॥ २२.१८॥  

सर्वलक्षणसंयुक्तान् सर्वालङ्कारसंयुतान् ।  
कुम्भानावाहयेद्धीमान् पूर्वोक्तविधिना पुनः ॥ २२.१९॥  

जयन्ताद्यष्टविद्येशान् वेद्यूर्ध्वेऽष्टसु दिक्षु च ।  
मध्ये कुमारमावाह्य पार्श्वे शक्तिद्वयं यजेत् ॥ २२.२०॥  

अर्चयेद्गन्धपुष्पाद्यैः स्वैःस्वैर्नामभिरेव च ।  
परिवारघटान् सर्वान् पूर्वोक्तविधिनार्चयेत् ॥ २२.२१॥  

अग्न्याधानादिकं सर्वमग्निकार्योक्तमाचरेत् ।  
समिदाज्यचरुं लाजान् सर्षपं च यवं तिलान् ॥ २२.२२॥  

होमद्रव्याणि सप्तैते जुहुयात्तु विशेषतः ।  
खादिरौ वटशम्यार्कस्त्वपामार्गो महादिशि ॥ २२.२३॥  

प्रधाने तु पलाशः स्यात् समिधः परिकीर्तिताः ।  
स्कन्दमूलेन मन्त्रेण ततः षण्मूर्तिमन्त्रतः ॥ २२.२४॥  

समिधादीनि जुहुयात् प्रत्येकं तु षडाहुतिः ।  
सद्यादीनां शिरोऽन्तेन होमयेत्तदनन्तरम् ॥ २२.२५॥ (सद्यादिना शिरोऽन्तेन)  

शतमर्धं तदर्धं वा जुहुयाद्देशिकोत्तमः ।  
सुब्रह्मण्यं कुमारं च स्कन्दं शरवणोद्भवम् ॥ २२.२६॥  

देवसेनापतिं विद्वान् यथोक्तेनैव पूजयेत् ।  
द्रव्यान्ते व्याहृतिं हुत्वा स्पृष्ट्वा स्पृष्ट्वा च बेरकम् ॥ २२.२७॥  

सर्वद्रव्यसमायुक्तं हव्यवाहेन होमयेत् ।  
जयादिरभ्याधानञ्च राष्ट्रभृच्च हुनेत्क्रमात् ॥ २२.२८॥  

प्रभाते समुहूर्ते तु सुनक्षत्रसुलग्नके ।  
बिम्बं संस्थाप्य मतिमान् स्कन्दमूलेन मन्त्रतः ॥ २२.२९॥  

पुनर्द्दढतरं कृत्वा पद्मपीठे विशेषतः ।  
कुम्भञ्च वर्धनीं चैव कृत्वा धामप्रदक्षिणम् ॥ २२.३०॥ (वर्धनीं द्वे च)  

देवम्य पुरतो न्यस्त्त्वा न्यासं सर्वं समाचरेत् ।  
कुम्भाद् बीजं समादाय बेरस्य हृदये न्यसेत् ॥ २२.३१॥  

वर्धन्योर्बीजमादाय द्वयोः शक्त्योः स्तने न्यसेत् ।  
तक्तद्घटस्थतोयेन क्रमेणैवाभिषेचयेत् ॥ २२.३२॥  

जयन्तादिघटान् सर्वान् क्रमात्पीठेऽभिषेचयेत् ।  
वस्त्रैश्च गन्धपुष्पाद्यैः पूजयेत्तु यथाविधि ॥ २२.३३॥  

उद्वाहकर्म कर्तव्यं वेदोक्तेनैव वर्त्मना ।  
चतुर्थे दिवसे प्राप्ते चतुर्थीहोममाचरेत् ॥ २२.३४॥  

जगद्भुवादिषण्मन्त्रैरयं कुमारमन्त्रतः ।  
कुण्डं प्रति हुनेत् धीमान्मूलेनैव शतं हुनेत् ॥ २२.३५॥  

महाहविर्निवेद्याथ दीनानाथांश्च भोजयेत् ।  
आचार्यं पूजयेत् कर्ता वस्त्रहेमाङ्गुलीयकैः ॥ २२.३६॥  

उत्तमं पञ्चनिष्कं तु मध्यमं तु तदर्धकम् ।  
तदर्धमधमं ज्ञेयं देशिकस्य तु दक्षिणा ॥ २२.३७॥  

मूर्तिपान् परिचारांश्च यथाशक्त्या तु दक्षिणा ।  
एवं यः कुरुते मर्त्यः कोटियज्ञफलं लभेत् ।  
सर्वान् कामानवाप्नोति सोऽन्ते स्कन्दपदं व्रजेत् ॥ २२.३८॥  

इति श्रीकुमारतन्त्रे बालस्थापनविधिर्नाम द्वाविंशः पटलः ।  