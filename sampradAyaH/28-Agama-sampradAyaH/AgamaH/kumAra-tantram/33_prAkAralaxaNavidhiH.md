+++
title = "३३ प्राकारलक्षणविधिः"

+++
परिवारनिवेशारर्थं रक्षार्थं शोभनार्थकम् ।  
प्राकारं परितः कृत्वा शिल्पेष्टिकयापि वा ॥ ३३.१॥ (परितः कुर्यात्)  

मूलप्रासादविस्तारं तदर्धं वा विचक्षणः ।  
दण्डमित्यत्र सङ्कल्प्य तद्दण्डेनैव कल्पयेत् ॥ ३३.२॥  

मूलप्रासादपार्श्वे तु दण्डेनैकेन मानतः ।  
अन्तर्निर्मलं कुर्यात् पार्श्वेषु च महामतिः ॥ ३३.३॥  

द्विद्विदण्डविवृध्या तु दण्डभारस्य विस्तृतम् ।  
तत्पार्श्वेषु त्रिदण्डेन प्रत्याहारं प्रकल्पयेत् ॥ ३३.४॥  

तस्य पार्श्वेषु मतिमान् चतुर्दण्डेन मानतः ।  
महामर्यादिकं कुर्यात् तत्पार्श्वेषु द्विजोत्तम ॥ ३३.५॥  

पञ्चदण्डविवृद्ध्या तु पञ्चप्राकारमुच्यते ।  
चतुरश्रकमेकेन मुखायाम प्रचक्षते ॥ ३३.६॥  

पादाधिक्यमथात्यर्थपादोनद्विगुणन्तु वा ।  
द्विगुणं द्विगुणार्धं वा त्रिगुणं वा चतुर्गुणम् ॥ ३३.७॥  

मुखायाममिति प्रोक्तं प्राकाराणां विशेषतः ।  
सालं क्षुद्राल्पहर्म्याणामन्यमानेन कथ्यते ॥ ३३.८॥  

स्तूप्या सार्धं प्रमाणेन प्रथमं सालमीरितम् ।  
द्विप्रकारं द्विहस्तैश्च त्रिसालः पञ्चहस्तकः ॥ ३३.९॥  

तस्मात्सप्तकरैरेव चतुर्थं सालमीरितम् ।  
नवहस्तन्तु परितः तत्समं पञ्चसालकः ॥ ३३.१०॥  

मध्यमानं सतारार्थं प्रथमं सालमीरितम् ।  
तस्मात्पञ्चकरैरेव द्वितीयं सालमीरितम् ॥ ३३.११॥  

सप्तहस्तं त्रितालं स्यात् नवहस्तैश्चतुर्थकम् ।  
रुद्रहस्तेन कर्तव्यं पञ्चमं सालमेव च ॥ ३३.१२॥  

उत्तमानां सताराख्ये प्रथमं सालमीरितम् ।  
तस्मात्सर्वकरेणैव प्राकारञ्च द्वितीयकम् ॥ ३३.१३॥  

नवहस्तैस्त्रितालं स्यात् रुद्रहस्तैस्तु तालकम् ।  
त्रयोदशकरेणैव पञ्चमं सालमीरितम् ॥ ३३.१४॥  

एवं क्षुदाल्पमध्यानामुत्तमानां विधीयते ।  
एतेन द्विप्रकर्तव्यं पूर्वोक्तेन क्रमेण वा ॥ ३३.१५॥  

प्राकारः परितः कुर्यात् मुखायामञ्च पूर्वकम् ।  
भित्यन्तरस्य मानेन भित्तिमध्येन वा पुनः ॥ ३३.१६॥  

बाह्ये तु नवतालं स्यात् मानसे मानवित्तमः ।  
अस्य प्राकारभित्तेश्च विष्कम्भं सार्धहस्तकम् ॥ ३३.१७॥  

तस्मात् त्रयाङ्गुलाधिक्याद्द्विहस्ताञ्च यथाक्रमम् ।  
पञ्चानामपि सालानां भित्तिविष्कम्भमीरितम् ॥ ३३.१८॥  

तत्तद्विष्कम्भमानञ्च त्रिगुणा च चतुर्गुणा ।  
प्राकारोदयमुद्दिष्टं स्वात्मांशेनाग्रविस्तरम् ॥ ३३.१९॥  

उत्तरार्धोच्छ्रितं वाऽपि कुम्भमध्यं ततोच्छ्रितम् ।  
क्षुद्राल्पानां तु सालानां भित्तिहस्तप्रमाणकम् ॥ ३३.२०॥  

सार्धहस्तावधिर्यावत् वर्धयेत्पूर्ववत्क्रमात् ।  
यथायोग्यमलङ्कारं तथैव परिकल्पयेत् ॥ ३३.२१॥  

ऋजुभित्तियुतं वाऽपि बुद्बुदार्धेन्दुशीर्षकम् ।  
छत्राकारधरो वाऽपि प्राकारं परिकल्पयेत् ॥ ३३.२२॥  

भित्तिन्याससमं वाऽपि पादार्धाधिकमेव वा ।  
शीर्षोत्तुङ्गन्तु सालानामेतेषामन्तरालकम् ॥ ३३.२३॥  

एकद्वित्रितलैर्युक्तं कुर्यादावृतिमण्डपम् ।  
मानान्तं बाह्यभित्युच्चं यथाक्रमं तलान्तकम् ॥ ३३.२४॥  

मूलसद्मोत्तरार्धं वा प्रस्तारं तत्तथापि वा ।  
खण्डहर्म्योत्तरार्धं वा शिखरोन्नतमेव वा ॥ ३३.२५॥  

उभयोः सालरूपं वा कल्पयेत्सालशीर्षके ।  
यथेष्टदिक्षु सालेषु द्वारं युक्त्या प्रकल्पयेत् ॥ ३३.२६॥  

गोपुरं तत्र तत्रैव कल्पयेद्विधिपूर्वकम् ।  
अन्तर्हारे तथाचान्ये वह्नौ स्याद्धव्यकोष्ठकम् ॥ ३३.२७॥  

प्रासादस्य द्विपार्श्वे तु देवसेना च वल्लिकम् ।  
वह्निगोपुरयोर्मध्ये धनधान्यालयं भवेत् ॥ ३३.२८॥  

याम्ये तुजिनशाला च पुष्पमण्डपमेव च ।  
नैरृत्यामस्त्रशाला च वाहनावासमेव च ॥ ३३.२९॥  

वारुणे वायवे चैव शयनस्थानमीरितम् ।  
आस्थानमण्डपं सौम्ये तत्र पूर्वकृतालयम् ॥ ३३.३०॥  

ऐशान्ये यागशालां तु वापीकूपं तु तत्र वै ।  
ऐशगोपुरयोर्मध्ये वाद्यस्थानं द्विजोत्तम ॥ ३३.३१॥  

एवं यः कुरुते मर्त्यः सर्वपापैः प्रमुच्यते ।  
अथैवं तारयेत्पूर्वान् त्रिसप्तकुलजानपि ॥ ३३.३२॥  

सर्वान्कामानिह प्राप्य पुत्रपौत्रादिसंयुतः ।  
जन्मैकविंशतिं विप्र साम्राज्यं समवाप्नुयात् ।  
स्कन्दलोकं ततः प्राप्य स्कन्देन सह मादते ॥ ३३.३३॥  

इति श्रीकुमारतन्त्रे प्राकारलक्षणविधिर्नाम त्रयस्त्रिंशः पटलः ।  