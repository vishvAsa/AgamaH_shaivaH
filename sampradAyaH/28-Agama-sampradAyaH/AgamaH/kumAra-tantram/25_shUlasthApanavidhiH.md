+++
title = "२५ शूलस्थापनविधिः"

+++
अथ कौशिक वक्ष्येऽहं शूलस्थापनमुत्तमम् ।  
चन्दनस्तिन्दुकस्तालश्शिरीषं सोमवल्कलम् ॥ २५.१॥  

राजादनः सप्तपर्णः स्तम्बको रक्तचन्दनम् ।  
आसनं खादिरो देवदार्वेते शूलबेरयोः ॥ २५.२॥  

उत्कृष्टभूमिसञ्जाता भिन्नसारास्युरुत्तमाः ।  
रूक्षसारा मध्यमा स्युः फल्गुसाराश्च निन्दिताः ॥ २५.३॥  

वक्रं त्वशनिना भग्नं स्वयं शुष्कं परित्यजेत् ।  
स्त्रीपुन्नपुंसकं ज्ञात्वा त्यजेद्वृक्षं नपुंसकम् ॥ २५.४॥  

स्यात्स्त्रीवृक्षं पुमान् पुंसी कर्तव्यं फलकाङ्क्षिभिः ।  
प्रशस्तपक्षनक्षत्रे सुमुहूर्ते सुलग्नके ॥ २५.५॥  

स्थपतिर्विधिना ग्राह्यं कल्पयेत्स्थापकाज्ञया ।  
यावद्बेरोच्चमधुना तावच्छूलस्य दैर्घ्यकम् ॥ २५.६॥  

चतुर्भागैकविस्तारं मध्योदरविशालकम् ।  
अष्टश्रं चतुरश्रं वा हिक्कान्तास्यन्तमीरितम् ॥ २५.७॥  

शेषाण्यङ्गानि वृत्तानि कारयेन्मुनिपुङ्गव ।  
पञ्चभागैकहीनेन बाहुपर्यन्तविस्तरम् ॥ २५.८॥  

वक्षो दण्डवनं तस्य भूतभागैकविस्तरम् । (वक्षो दण्डायतं)  
कटि विस्तारं पञ्चांशहीनेन कटिदण्डकम् ॥ २५.९॥  

हस्तौ पादावङ्गुलीश्च तथैव परिकल्पयेत् ।  
मानो ज्ञानप्रमाणेन प्रतिमां कारयेद्बुधः ॥ २५.१०॥  

मानहीने महाव्याधिरधिके रिपुवर्धनम् ।  
तस्मात्सर्वप्रयत्नेन कारयेल्लक्षणान्वितम् ॥ २५.११॥  

उक्तस्थानं प्रकर्तव्यं रत्नन्यासन्तु पूर्वके ।  
बीजानि सर्वरत्नानि धातुगन्धौषधीरपि ॥ २५.१२॥  

पात्रे निधाय पूर्वादितत्तद्दिक्पतिमन्त्रतः ।  
देशिकः स्थाप्य तत्पश्चात् शूलस्थापनमाचरेत् ॥ २५.१३॥  

इति श्रीकुमारतन्त्रे शूलस्थापनविधिर्नाम पञ्चविंशः पटलः ।  