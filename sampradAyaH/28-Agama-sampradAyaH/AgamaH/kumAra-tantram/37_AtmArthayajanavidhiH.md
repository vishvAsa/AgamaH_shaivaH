+++
title = "३७ आत्मार्थयजनविधिः"

+++
आत्मार्थयजनं वक्ष्ये श‍ृणुष्व मुनिपुङ्गव ।  
ये ये ग्रहाः समुच्चानि तेषामिष्टप्रदं शुभम् ॥ ३७.१॥  

धर्मार्थकाममोक्षार्थमात्मार्थयजनं स्मृतम् ।  
स्कन्दपूजां विना पुंसां पुत्रवृद्धिः कथं भवेत् ॥ ३७.२॥  

प्रतिमां त पटे वाऽपि मण्डले स्थण्डिलेऽपि वा ।  
जले वा हृदये वाऽपि नित्यं सम्पूजयेद्गुहम् ॥ ३७.३॥  

एकाङ्गुलादिभूतान्तमात्मार्थमिति कीर्तितम् ।  
मात्राङ्गुलेन कर्तव्यं यजमानं चरस्य तु ॥ ३७.४॥  

आयादिशुभवर्गाणि यवैर्वाथ परीक्षयेत् ।  
उत्तमं काञ्चनेनैव मध्यमं रजतेन तु ॥ ३७.५॥  

शिलाया वाऽथ ताम्रेण कन्यसं परिकीर्तितम् ।  
मृन्मयं दारुजं चैव न ग्राह्यन्तु गृहार्चने ॥ ३७.६॥  

आसनं स्थानकं वाऽपि वाहनादिकमेव च ।  
प्रतिमालक्षणोक्तेन मार्गेणैव प्रकल्पयेत् ॥ ३७.७॥  

शिल्पिहस्तात्समादाय सम्यग्बिम्बं परीक्षयेत् ।  
समदृष्टिप्रसन्नास्यं स्वस्वरूपं शुभावहम् ॥ ३७.८॥  

ऊर्ध्वदृष्टिमधोदृष्टिं तिर्यग्दृष्टिं विवर्जयेत् ।  
ऊर्ध्वदृष्टिः प्रजानाशमधोदृष्टिर्धनक्षयम् ॥ ३७.९॥  

तिर्यग्दृष्टिर्यशोनाशं तस्मात् भाग्यं समेक्षणम् । (तस्मात् ग्राह्यं)  
अप्रतिष्ठितबेरस्य पूजनं सर्वदोषकृत् ॥ ३७.१०॥  

बिम्बं मन्त्रमयं कृत्वा तस्मिन्नेवं प्रपूजयेत् । (कृत्वा तस्मिन्देवं)  
स्नपनं शान्तिके यस्य अग्रे ..... मतम् ॥ ३७.११॥  

उत्तरायणकाले तु कृष्णपक्षे विशेषतः । (तु शुक्लपक्षे)  
पुण्यर्क्षतिथिवारेषु पुण्यलग्ने सुशोभने ॥ ३७.१२॥  

प्राप्तये सर्वकामानां प्रतिष्ठोत्सव मुच्यते । (प्रतिष्ठोत्सव माचरेत्)  
प्रतिष्ठादिवसापूर्वं पञ्चमे सप्तमेऽपि वा ॥ ३७.१३॥  

स्वसूत्रोक्तप्रकारेण कारयेदङ्कुरार्पणम् ।  
प्रतिष्ठादिवसापूर्वे सायाह्ने नियतः शुचिः ॥ ३७.१४॥  

मन्त्रेण सा प्रकर्तव्या रत्नन्यासविधानतः ।  
नयनोन्मीलनं कुर्यात् नेत्रयुग्मयुते दिने ॥ ३७.१५॥  

पञ्चगव्यैश्च मतिमान् पञ्चत्वक्सलिलैरपि ।  
अष्टमृत्सलिलैश्चैव क्षालयेत् पवमानतः ॥ ३७.१६॥  

पञ्चब्रह्मषडङ्गैश्च बिम्बशुद्धिं समाचरेत् ।  
तीर्थदेशं नयेद्देवं स्वस्तिसूक्तमुदीरयन् ॥ ३७.१७॥  

लम्बकूर्चं ततो बध्वा वस्त्रयुग्मेन वेष्टयेत् ।  
जलाधिवासनं कुर्यात् प्राक्शिरश्चोर्ध्ववक्त्रकम् ॥ ३७.१८॥  

दारुपीठे जलान्तस्थे स्कन्दगायत्रिमन्त्रतः ।  
रक्षायै लोकपालांश्च पूर्वादिक्रमशोऽर्चयेत् ॥ ३७.१९॥  

श्रीरुद्रं चमकं चैव पञ्चशान्ति तथैव च ।  
स्कन्दसूक्तं चतुर्दिक्षु कुर्यादध्ययनं तथा ॥ ३७.२०॥  

जलाद्बिम्बं समुद्धृत्य प्रतिष्ठास्थानमाचरेत् ।  
पुण्याहं वाचयित्वैव गव्यैः प्रोक्ष्य भुविस्थलम् ॥ ३७.२१॥  

स्थण्डिलं तत्र सङ्कल्प्य तिलतण्डुलशालिभिः ।  
पलाशोदुम्बराश्वत्थपत्रैर्दर्भैः परिस्तरेत् ॥ ३७.२२॥  

बेरञ्च कौतुकं बध्वा नैवेद्यमपि दापयेत् ।  
बिम्बञ्च नववस्त्रेण प्रत्येकं परिवेष्ट्य च ॥ ३७.२३॥  

शयने शाययेददेवं प्राक्शिरश्चोर्ध्ववक्त्रकम् ।  
देवसेनामहावल्लीं शाययित्वा यथाविधि ॥ ३७.२४॥  

मातृकां बिन्दुसहितं मूर्धादिक्रमशो न्यसेत् ।  
नैरृते वास्तुनाथेभ्यो नमस्कृत्य लिखेद्बुधः ॥ ३७.२५॥  

प्रक्षिप्य विष्टरान् पश्चात्सामान्यार्घ्यं प्रकल्पयेत् ।  
द्वाराणि द्वारपालांश्च लोकेशानायुधानि च ॥ ३७.२६॥  

प्रतिष्ठोक्तविधानेन तत्तद्दिक्षु समर्चयेत् ।  
वेदिका दक्षिणे भागेऽप्युत्तरामुखमास्थितः ॥ ३७.२७॥  

भूतशुद्धिं ततः कुर्यादन्तर्यजनमाचरेत् ।  
विशेषार्घ्यं प्रकल्प्यात्र सम्भारान् प्रोक्षयेऽस्त्रतः ॥ ३७.२८॥  

आम्रपल्लवकूर्चाढ्यं द्रोणोदपरिपूरितम् ।  
सापिधानं सरत्नं च सर्वलक्षणसंयुतम् ॥ ३७.२९॥  

कुम्भं देवशिरोभागे धान्यासने प्रकल्पयेत् ।  
वर्धनीद्वितये न्यस्य तस्य दक्षिणवामयोः ॥ ३७.३०॥  

परितः कलशानष्टौ स्थापयित्वा यथाविधि ।  
सुब्रह्मण्यं ततो मध्ये पार्श्वयोः शक्तिकाद्वयम् ॥ ३७.३१॥  

जयन्ताद्यष्टविद्येशान् पूर्वादिकलशेषु च ।  
पूर्वोक्तविधिनावाह्य समभ्यर्च्य यथाविधि ॥ ३७.३२॥  

तत्पूर्वे स्थण्डिलं कृत्वा होमद्रव्याणि गृह्य च ।  
अग्न्याधानादिकं सर्वमग्निकार्योक्तमाचरेत् ॥ ३७.३३॥  

पलाशसमिधानाज्यं लाजक्षीरगुलैरपि ।  
स्कन्दस्य मूलमन्त्रण होमयेत्पञ्चविंशतिः ॥ ३७.३४॥  

पञ्चब्रह्मसर्ववक्त्रयुतैः षण्मूर्तिमन्त्रतः ।  
प्रतिद्रव्यं ततो हुत्वा द्रव्यान्ते व्याहृतिं हुनेत् ॥ ३७.३५॥  

जगद्भुवादिषण्मन्त्रैः स्कन्दगायत्रिमन्त्रतः ।  
तत आचारमानेति द्रव्यं प्रतिहुनेत्ततः ॥ ३७.३६॥  

शक्तिद्वयस्य मूलेन सर्पिषा पञ्चविंशतिः ।  
सर्वद्रव्यसमायुक्तं तस्य मूलेन होमयेत् ॥ ३७.३७॥  

रात्रिशेषं व्यपोह्याथ प्रातः स्नात्वा गुरूत्तमः ।  
अनुष्ठानविधिं ज्ञात्वा प्रतिष्ठास्थानमेत्य च ॥ ३७.३८॥  

द्वारपूजादिकं कृत्वा कुम्भान्यभ्यर्च्य मन्त्रवित् ।  
प्रायश्चित्तार्थमस्त्रेण घृतेनैव शतं हुनेत् ॥ ३७.३९॥  

जयादिरभ्याधानञ्च राष्ट्रभृच्च हुनेत्ततः ।  
शयनाद्बिम्बमुत्थाप्य गव्यैः पञ्चामृतैरपि ॥ ३७.४०॥  

शुद्धाद्भिरभिषिच्याशु भूषयेद्भूषणार्हकैः ।  
शिरोवदनहृत्कुक्षिगुह्यपादद्वयेप्रदः ॥ ३७.४१॥  

पञ्चब्रह्मसर्ववक्त्रयुक्तः षण्मूर्तिमेव च ।  
विन्यस्य च षडङ्गानि स्वस्वदेशेषु विन्यसेत् ॥ ३७.४२॥  

न्यस्त्वाथ मातृकान्यासं मूर्धादिक्रमशो बुधः ।  
कुम्भबीजं समादाय बेरस्य हृदि विन्यसेत् ॥ ३७.४३॥  

मूलमन्त्रेण मतिमान् कुम्भाद्भिरभिषेचयेत् ।  
वर्धन्योर्बीजमादाय न्यसेत् स्वस्वस्तनाग्रके ॥ ३७.४४॥  

तत्तत्करकतोयेन स्वबीजेनाभिषेचयेत् ।  
विद्येशकुम्भान् पूर्वादिपद्मपीठेऽभिषेचयेत् ॥ ३७.४५॥  

वस्त्राभरणमाल्याद्यैरर्चयेत्तु हृदा बुधः ।  
महाहविर्निवेद्याथ ताम्बूलमपि दापयेत् ॥ ३७.४६॥  

प्रार्थयित्वा नमस्कृत्य ब्राह्मणान् भोजयेत्ततः ।  
आचार्यं पूजयेत्तत्र वित्तशाढ्यं न कारयेत् ॥ ३७.४७॥  

प्रतिष्ठाविधिरित्युक्तं पूजाविधिमथ श‍ृणु ।  
आचार्यहस्तमादाय बेरकर्ता प्रपूजयेत् ॥ ३७.४८॥  

एककालं द्विकालं वा त्रिकालं वा दिनं प्रति ।  
पूजास्थानं नवेनैव गोमयेनानुलिप्य च ॥ ३७.४९॥  

गन्धपुष्पजलादीनि पूजाद्रव्याणि गृह्य च ।  
सौरपूजां पुरा कृत्वा चोत्तराभिमुखस्थितः ॥ ३७.५०॥  

भस्मनिक्षिप्य बिधिना रुद्राक्षमपि धारयेत् ।  
षण्मूर्तिहितं पञ्चब्रह्मभिः पञ्चमन्त्रकः ॥ ३७.५१॥  

शिरोवदनहृत्कुक्षिगुह्यपादद्वये न्यसेत् ।  
अङ्गान्यङ्गेषु विन्यस्य प्रणवार्घ्यं प्रकल्पयेत् ॥ ३७.५२॥  

विस्तीर्णपीठे मतिमान् पूर्वास्यः परमानयेत् ।  
पूर्वद्वारं तु सञ्चिन्त्य द्वारदेवान् प्रपूजयेत् ॥ ३७.५३॥  

वास्तुनाथं च नैरृर्त्यामैशान्यां स्वगुरून् यजेत् ।  
आत्मशुद्धिं ततः कुर्यादन्तर्यजनमारभेत् ॥ ३७.५४॥  

विशेषार्घ्यं प्रकल्प्याथ द्रव्यशुद्धिं समाचरेत् ।  
स्कन्दमन्त्रैः समावाह्य सोऽहम्भावेन पूजयेत् ॥ ३७.५५॥  

पूजापर्युषितं सर्वं सुमित्राय प्रदापयेत् ।  
पूजापीठे दलास्तीर्णं वामहस्ततलेऽपि वा ॥ ३७.५६॥  

बेरं निवेश्य शुद्धाद्भिः स्नापयेदस्त्रमन्त्रतः ।  
आधाराख्यमनन्तं च धर्माद्याङ्घ्रिचतुष्टयम् ॥ ३७.५७॥  

अधर्मादिचतुष्पादमथोर्ध्वच्छदनद्वयम् ।  
कन्दादीनि शकुन्यादि मण्डलत्रितयं यजेत् ॥ ३७.५८॥  

पृथिव्यादिप्रकृत्यन्तं सुब्रह्मण्यासनं यजेत् ।  
भानुमध्ये तु शिवयोर्मध्यगं संस्मरन् बुधः ॥ ३७.५९॥  

तस्मिन् मूर्तिं समादाय मूलेनावाहयेत्सुधीः ।  
स्थापनं चीशमन्त्रेण सन्निधानं तु पूरुषात् ॥ ३७.६०॥  

सन्निरोधमघोरेण स्वागतं वाममन्त्रतः ।  
दिग्बन्धमस्त्रमन्त्रेण कवचेनावकुण्ठनम् ॥ ३७.६१॥  

अमृतीकरणं सद्योजातेनैव तु मन्त्रतः ।  
स्वामिन्सर्वजगन्नाथ यावत्पूजावसानकम् ॥ ३७.६२॥  

तावत्त्वं प्रीतिभावेन बिम्बेऽस्मिन् सन्निधिं कुरु ।  
इदं मन्त्रं समुच्चार्य पद्ममुद्रा महाख्यकम् ॥ ३७.६३॥  

षण्मुखं दर्शयित्वाथ पाद्यमाचमनार्घ्यकम् ।  
दत्त्वाभिषेचयेदद्भिरब्धिगैर्न तु मन्त्रतः ॥ ३७.६४॥  

ततः कुमारमानेति चण्डापि स्कन्दसूक्ततः ।  
मूलब्रह्मषडङ्गैश्च गायत्र्याचाभिषेचयेत् ॥ ३७.६५॥  

सूक्ष्मवस्त्रं ततो दत्वा भूषयेद्भूषणार्हकैः ।  
मनोरथार्घ्यं दत्वाथ दण्डभङ्गी समुच्चरेत् ॥ ३७.६६॥  

वक्त्रभङ्गीमपोह्याथ पञ्चावरणमर्चयेत् ।  
धेनुपद्मत्रिशूलं च मकरस्रङ्नमस्कृताम् ॥ ३७.६७॥  

प्रदर्शयेद्धूपदीपं नैवेद्यमपि दापयेत् ।  
पानीयमपि ताम्बूलमुखवाससमन्वितम् ॥ ३७.६८॥  

धूपं धूरसि मन्त्रेण दीपमुद्दीप्य मन्त्रतः ।  
श्रियै जातेति मन्त्रेण नीराजनमतः परम् ॥ ३७.६९॥  

बृहत्सामेति मन्त्रेण भस्मं दत्वा गुहाय च ।  
जगद्भुवेति मन्त्रेण पुष्पाञ्जलिमतः परम् ॥ ३७.७०॥  

मूलमन्त्रं शतं जप्त्वा ब्रह्माङ्गानां दशांशकम् ।  
स्तोत्रप्रदक्षिणाभीष्टप्रार्थनां चैव कारयेत् ॥ ३७.७१॥  

साधु वाऽसाधु वा कर्म यद्यदाचरितं मया ।  
तत्सर्वं देवदेवेश गृहाणाराधनं परम् ॥ ३७.७२॥  

मन्त्रेणानेन देवाय दापयेच्चुलुकोदकम् ।  
न्यूनातिरिक्तं यत् कर्म तत्क्षमस्व मया कृतम् ॥ ३७.७३॥  

प्रियाभीष्टो हि भगवान् पुनरागमनाय च ।  
पश्चात्सुमित्रपूजां च कुर्यादपि विशेषतः ।  
एवं यः कुरुते मर्त्यः स्कन्दसामीप्यमाप्नुयात् ॥ ३७.७४॥  

इति श्रीकुमारतन्त्रे आत्मार्थयजनविधिर्नाम सप्तत्रिंशः पटलः ।  