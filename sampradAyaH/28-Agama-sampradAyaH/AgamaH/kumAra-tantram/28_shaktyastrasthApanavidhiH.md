+++
title = "२८ शक्त्यस्त्रस्थापनविधिः"

+++
अतः परं प्रवक्ष्यामि शक्त्यस्त्रस्थापनं श‍ृणु ।  
असुराणां विनाशाय सुराणां रक्षणाय च ॥ २८.१॥  

सर्वलोकहितार्थाय सर्वरक्षाकराय च ।  
आदिशक्तेः समुद्भूतं शक्त्यस्त्रं विश्ववन्दितम् ॥ २८.२॥  

पत्रत्रयं विजानीयादिच्छाज्ञानक्रियात्मकम् ।  
इच्छाशक्तिरूर्ध्वपत्रं ज्ञानशक्तिस्तु मध्यमम् ॥ २८.३॥  

अधःपत्रं क्रियाशक्तिरूपं शक्त्यायुधस्य च ।  
त्रयो गुणास्त्रयो देवास्त्रितत्त्वं च त्रयोऽग्नयः ॥ २८.४॥  

त्रयो वेदा वसन्त्यत्र शक्तिपत्रत्रये द्विज ।  
शक्तित्रयं कथं राज्ञां भवेच्छक्त्यर्चनं विना ॥ २८.५॥  

सर्वदेवैः स्थितं साक्षात् सर्वदेवात्मकं परम् ।  
सर्वे देवाः प्रियं यान्ति शक्त्यायुधसमर्चनात् ॥ २८.६॥  

तस्मात्सर्वप्रयत्नेन शक्तिं संस्थाप्य पूजयेत् ।  
स्वर्णराजततामैर्वाऽप्यायसेन शिलाऽपि वा ॥ २८.७॥  

गर्भगेहसमोत्तुङ्गमुत्तमं समुदाहृतम् । (गर्भद्वारःसमोत्तुङ्गमुत्तमं)  
अष्टभागैकहीनन्तु मध्यमं मुनिपुङ्गव ॥ २८.८॥  

सप्तांशहीनमधमं रत्निमात्रादथोच्यते ।  
उत्तमं वेदरत्नि स्यात् त्रिरत्निर्मध्यमं भवेत् ॥ २८.९॥  

द्विरत्निमात्रमधमं शक्त्युत्सेधं प्रचक्षते । (शक्त्युत्सेधं  प्रशस्थते)  
शक्तिं कृत्वा तदुत्सेधं पञ्चषण्मात्रकावधि ॥ २८.१०॥ (शतं कृत्वा)  

भागैकं योजयेद्धीमान् यावत्तस्य शुभोदयम् ।  
लौकिकं चेति शक्त्यस्त्रं द्विविधं च महामुने ॥ २८.११॥  

भूपालवास्तुकर्तृणामानुकूल्यन्तु यौगिकम् ।  
एतेषामेव राष्ट्रस्य चानुकूल्यन्तु लौकिकम् ॥ २८.१२॥   
(यौगिकं लौकिकं चेति शक्त्यस्त्रं द्विविधं स्मृतं)  

विमाने यौगिकं कुर्यात् यजेत्सर्वत्र लौकिकम् ।  
आयामे भूतभागैकं पत्रायामं प्रशस्यते ॥ २८.१३॥  

पत्रायामं त्रिधाभज्य पत्रत्रयं प्रकल्पयेत् । (पत्रत्रयं विकल्पनात्)  
आयामसदृशव्यासं द्वादशांशोनमेव वा ॥ २८.१४॥  

नवाष्टांशैकहीनं वा पत्राणि चतुरश्रकम् ।  
पार्श्वे कोणानि कर्तव्यमग्रं तीक्ष्णं प्रकल्पयेत् ॥ २८.१५॥  

पत्रतारे दशांशैकं पत्रस्य घनमीरितम् ।  
तद्घनार्धं च पार्श्वञ्च निशितं वा प्रकल्पयेत् ॥ २८.१६॥  

पत्रतारस्य पञ्चाशं सन्धितारं द्विजोत्तम ।  
उपर्युपरि पत्राणि ऋज्वाकाराणि कल्पयेत् ॥ २८.१७॥  

मध्यपत्रे द्विपार्श्वे तु षड्दलं पद्ममालिखेत् ।  
अथवाष्टदलं वाऽपि चतुर्दलमथापि वा ॥ २८.१८॥  

पत्राणां पादमूले तु कुर्याद्वै कुण्डलीकृतम् ।  
तस्याधः फलकां कुर्यात् पत्राणां चापि मात्रतः ॥ २८.१९॥ (पत्राणां अर्ध)  

तत्तारं नवधा भज्य व्योमांशं फलकायतम् ।  
द्व्यंशेनाब्जन्तु तस्याधः कोणेऽप्यश्वत्थपत्रवत् ॥ २८.२०॥  

कर्तव्या फलकान्त्वेवं तदधः कल्पयेद्दलम् ।  
फलकायास्तु विस्तारं विभजेत्तु तथांशकम् ॥ २८.२१॥  

एकांशं दलविस्तारमुत्सेधं तत्समं भवेत् ।  
फलकार्धं घटाकारमुत्सेधं स्यात्तदर्धकम् ॥ २८.२२॥  

तस्यार्धं कण्ठधारेण कुम्भं कुर्याद्द्विजोत्तम ।  
पादोनकुम्भधारेण तस्याधस्तटिका भवेत् ॥ २८.२३॥  

घटवत्तटिकामानं तन्मानं युगभाजिते ।  
एकभागं ततः कुर्यात् तत्प्रमाणेन हीरिका ॥ २८.२४॥ (भागान्तरं ततः)  

हीरिकाथ प्रकर्तव्यं मेषदण्डमिहोच्यते ।  
ताटिकायास्तु विस्तारं चतुर्भागं त्रिभागिकम् ॥ २८.२५॥  

दारुदण्डस्य विस्तारं तदर्धं लोहदण्डकम् ।  
दण्डमूले तु पद्मं स्यात् विस्तार फलकासमम् ॥ २८.२६॥  

तदर्धं मानमित्युक्तं तन्मानस्य गुहात्मके । (तन्मानं गुणभाजिते)  
एकांशं पट्टिका ज्ञेया शेषांशेन कुशेशयम् ॥ २८.२७॥  

वृत्तं वा चतुरश्रं वा कारयेत्तु कुशेशयम् ।  
हीरिका सममानेन पद्मोर्ध्वे पट्टिकां सुधीः ॥ २८.२८॥  

दण्डं सर्वत्र वृत्तं स्यात् ऋज्ज्वाकारमनिन्दितम् ।  
शूलयोग्येषु वृक्षेषु शक्तिदण्डं प्रगृह्य च ॥ २८.२९॥  

सर्वलक्षणसंयुक्तं शक्त्यायुधं प्रकल्पयेत् ।  
एवं लक्षणमाख्यातं प्रतिष्ठां श‍ृणु सुव्रत ॥ २८.३०॥  

उत्तरायणकाले तु शुक्लपक्षे शुभेदिने ।  
प्रतिष्ठादिनपूर्वे तु कारयेदङ्कुरार्पणम् ॥ २८.३१॥  

चक्षुरुन्मीलनं चोक्तं कुर्यात्कुम्भाभिषेचनम् ।  
सर्वातोद्यसमायुक्तं सर्वालङ्कारसंयुतम् ॥ २८.३२॥  

शक्त्यायुधमलङ्कृत्य कुर्याद्ग्रामप्रदक्षिणम् ।  
जलमध्ये प्रपां कृत्वा चतुर श्रसमन्विताम् ॥ २८.३३॥  

शापयेत्तत्र शक्त्यस्त्रं फलकोपरि बुद्धिमान् ।  
परितः कलशानष्टौ न्यस्त्वेन्द्रादीन्समर्चयेत् ॥ २८.३४॥  

चतुर्वेदैश्चतुर्दिक्षु कुर्यादध्ययनं ततः ।  
प्रासादस्याग्रतः कुर्यान्मण्डपं चतुरश्रकम् ॥ २८.३५॥  

षोडशस्तम्भसंयुक्तं चतुर्द्वारसमायुतम् ।  
चतुस्तोरणसंयुक्तं दर्भमालाभिरावृतम् ॥ २८.३६॥  

मण्डपं नवधा कृत्वा मध्यभागे तु वेदिकाम् ।  
कुण्डानि परितः कुर्याद् दिशासु बिदिशासु च ॥ २८.३७॥  

त्र्याश्राणि च षडश्राणि कारयेल्लक्षणैः सह ।  
ईशानशक्रयोर्मध्ये प्रधानन्तु षडश्रकम् ॥ २८.३८॥  

नवकुण्डविधिः प्रोक्ता पञ्चकुण्डविधिं श‍ृणु ।  
त्र्यश्राणि च चतुर्दिक्षु प्रधानन्तु षडश्रकम् ॥ २८.३९॥  

पश्चिमे चोत्तरे वाऽपि स्नानश्वभ्रं प्रकल्पयेत् ।  
गोमयालेपनं कृत्वा रजांसि विनिपातयेत् ॥ २८.४०॥  

मण्डपं भूष्यमतिमान् पुण्याहं वाचयेत्ततः ।  
वास्तुहोमं ततः कुर्यात् पर्यग्निकरणं ततः ॥ २८.४१॥  

वेद्यूर्ध्वे स्थण्डिलं कृत्वा चाष्टद्रोणैश्च शालिभिः ।  
तन्मध्ये नलिनं लिख्य साष्टपत्रं सकर्णिकम् ॥ २८.४२॥  

तदूर्ध्वे शयनं कल्प्य चर्मजाद्यैरनुक्रमात् ।  
जलादूत्तीर्य शक्त्यस्त्रं स्नानवेद्योपरिन्यसेत् ॥ २८.४३॥  

[वस्त्रं नीत्वास्त्रराजानां शुद्धिं कृत्वाष्टमृज्जलैः ।  
पञ्चगव्येन संस्नाप्य स्कन्दसूक्तेन मन्त्रतः ॥   
गन्धतोयैश्शुद्धतोयैश्शुद्धैरुद्धैरिति ब्रुवन् ।  
रक्तवस्त्रेण संवेष्ट्य हृदा गन्धादिभिर्यजेत् ॥]  

मध्योर्ध्वपत्रयोर्मध्ये कौतुकं वन्धयेद्धृदा ।  
शयने शाययेच्छक्तिं प्राकशिरश्चोर्ध्ववक्त्रतः ॥ २८.४४॥  

वचद्भुवेति मन्त्रेण गन्धपुष्पादिनार्चयेत् ।  
सर्वलक्षणसंयुक्तान् कुम्भान् द्रोणोदपूरितान् ॥ २८.४५॥  

ससूत्रान् सापिधानांश्च सवस्त्रान्वारिपूरितान् ।  
चतुर्दशघटान् गृह्य हाटकाब्जसमन्वितान् ॥ २८.४६॥  

शक्तेर्दक्षिणपार्श्वे तु पूर्वदक्षिणपश्चिमे ।  
शक्तरुत्तरपार्श्वे तु त्रीन् कुम्भान्विन्यसेत्ततः ॥ २८.४७॥ (तु तान्)  

इन्द्राद्याशास्त्वष्टकुम्भानेवं वेद्योपरिन्यसेत् ।  
दक्षिणस्थितकुम्भेषु पूर्वकुम्भे शिवं यजेत् ॥ २८.४८॥  

विष्णुञ्च मध्यमे कुम्भे ब्रह्माणं पश्चिमे घटे ।  
उत्तरस्थानकुम्भेषु स्कन्दं वै मध्यमे यजेत् ॥ २८.४९॥  

पश्चिमे तु महावल्लीं देवसेनाञ्च पूर्वके ।  
पार्वतीं पूर्वकुम्भे तु आग्नेय्यान्तु सरस्वतीम् ॥ २८.५०॥  

लक्ष्मीं दक्षिणकुम्भे तु नैरृत्यान्तु विनायकम् ।  
शास्ता वारुणदिग्भागे वायव्यां दिशिभास्करम् ॥ २८.५१॥  

सोमे च भूमिदेवीं च ऐशान्यान्तु सुमित्रकम् ।  
तत्तद्बीजानि विन्यस्य पद्ममुद्रां प्रदर्शयेत् ॥ २८.५२॥  

दिशास्वध्ययनं कुर्याच्चतुर्वेदैर्महामुने ।  
स्थापको मूर्तिपैस्सार्धं ततो होमं समाचरेत् ॥ २८.५३॥ (होम समारभेत्)  

अग्न्याधानादिकं सर्वमग्निकार्योक्तमाचरेत् ।  
अश्वत्थोदुम्बरप्लक्षवटाः पूर्वादिदिक्षु च ॥ २८.५४॥  

शमीखादिरबिल्वाश्च मयूरांश्च विदिक्षु च ।  
प्रधानस्य पलाशं स्यात् समिधः परिकीर्तिताः ॥ २८.५५॥  

समिदाज्यचरूल्लाजान् सक्तुं चैव तिलं तथा ।  
सर्षपं मुद्गमाषञ्च पयोदधिमधूनि च ॥ २८.५६॥  

मूलब्रह्मषडङ्गैश्च होमयेत्तु क्रमेण तु ।  
शतमर्धं तदर्धं वा प्रत्येकं जुहुयात्क्रमात् ॥ २८.५७॥  

द्रव्यान्ते व्याहृतिं कुर्यात् स्पृष्ट्वा शक्तेस्तु मस्तकम् ।  
त्रियम्बकेन मन्त्रेण ब्रह्मजज्ञानमन्त्रतः ॥ २८.५८॥  

इदं विष्ण्विति मन्त्रेण प्रत्येकं षोडशं हुनेत् ।  
जगद्भुवेति मन्त्रेण तथैव मुनिसत्तम ॥ २८.५९॥  

महावल्लीं देवसेनां पार्वतीञ्च सरस्वतीम् ।  
लक्ष्मीं विनायकं शास्ता रविं भूमिं सुमित्रकाम् ॥ २८.६०॥  

एतेषां मूलमन्त्रेण त्रयाहुति हुनेद्बुधः ।  
पूर्णाहुतिञ्च शिरसा स्विष्टकृतेति होमयेत् ॥ २८.६१॥  

प्रातः काले गुरुः स्नात्वा नित्यकर्मविधाय च ।  
जयादिरभ्याधानञ्च राष्ट्रभृच्च क्रमाद्धुनेत् ॥ २८.६२॥  

आचार्यं पूजपेत्पश्चात् गोभूवस्त्रैर्धनंरपि ।  
मुहूर्ते सननुप्राप्ते प्रतिष्ठां सम्यगाचरेत् ॥ २८.६३॥  

शयनाच्छक्तिमुद्धृत्य वस्त्रादीनि व्यपोह्य च ।  
सर्वातोद्यसमायुक्तं स्नानश्वभ्रोपरि न्यसेत् ॥ २८.६४॥  

घृतं शिरोऽर्पणं कृत्वा शुद्धाद्भिः स्नाप्य मूलतः ।  
कुम्भानुद्धृत्य शिरसावाह्य धामप्रदक्षिणम् ॥ २८.६५॥  

कृत्वा शक्त्यायुधाग्रे तु स्थापयेत्स्थण्डिलोपरि ।  
शिवाख्याद्बीजमादाय विन्यसेदूर्ध्वपत्रके ॥ २८.६६॥  

विष्णुबीजं मध्यपत्रे त्वधः पत्रे चतुर्मुखम् ।  
कुम्भमध्ये महासेनं वल्लीं चैव तु दक्षिणे ॥ २८.६७॥  

तद्वामे देवसेनाञ्च विन्यसेत्तु विचक्षणः ।  
पार्वतीबीजमादाय फलकायान्तु विन्यसेत् ॥ २८.६८॥  

वाग्देवीबीजमादाय फलकान्दक्षिणे न्यसेत् ।  
लक्ष्मीबीजं समादाय फलकां वामपार्श्वके ॥ २८.६९॥  

विघ्नेशबीजमादाय दण्डाग्रे मुनिसत्तम ।  
शास्तारं बाजमादाय तद्दिशायान्तु विन्यसेत् ॥ २८.७०॥  

भास्करं बीजमादाय दण्डमध्ये तु विन्यसेत् ।  
भूमिबीजं समादाय न्यसेद्दण्डाग्रपीठके ॥ २८.७१॥  

सुमित्रबीजमादाय दण्डमध्ये प्रविन्यसेत् ।  
ततः कुम्भजलैश्शक्तिं तत्तत्स्थाने प्रपूजयेत् ॥ २८.७२॥  

स्नपनं कारयेदग्रे यथाविभवविस्तरम् ।  
ब्राह्मणान् भोजयेत्पश्चात् दीनानाथांश्च पूजयेत् ॥ २८.७३॥  

एवं यः कुरुते मर्त्यः स शत्रून् जयति ध्रुवम् ।  
युद्धारम्भे नृपः कुर्यात् जयमाप्नोत्यसंशयः ॥ २८.७४॥  

इति श्रीकुमारतन्त्रे शक्त्यस्त्रस्थापनविधिर्नाम अष्टाविंशः पटलः ।  