+++
title = "१० मण्डलविधिः"

+++
अतः परं प्रवक्ष्यामि मण्डलस्य विधिं श‍ृणु ।  
दीक्षायां तु प्रतिष्ठायां पवित्रारोपणेऽपि च ॥ १०.१॥  

उत्सवेऽपि च तत्त्वज्ञः पूजयेन्मण्डले गुहम् ।  
चतुरश्रं ततो मध्ये षड्दलं पद्ममालिखेत् ॥ १०.२॥  

कर्णिकां च त्रिभागैकं पीतवर्णेन कारयेत् ।  
श्वेतं पीतं च रक्तं च स्फटिकं श्यामवर्णकम् ॥ १०.३॥  

एतैर्वर्णैश्च मतिमान् षड्दलानि च पूरयेत् ।  
रजोभिर्विविधैर्वर्णैर्यथाशोभं विभूषयेत् ॥ १०.४॥  

मूलेनावाहयेन्मध्ये देवीभ्यां सह षण्मुखम् ।  
आसनावरणाद्यैश्च मण्डले पूजयेत् ततः ॥ १०.५॥  

श्रीभद्रमण्डलमिदं सुब्रह्मण्यात्मकं शुभम् ।  
विप्रादीनां तु सर्वेषां वर्णानां तु प्रशस्तकम् ॥ १०.६॥  

गुहदीक्षां ततः कुर्यादेतन्मण्डलसन्निधौ ।  
मण्डलेन विधानेन स्कन्दकर्म करोति यः ॥ १०.७॥  

नैतत्फलमवाप्नोति साधकेमन्त्रवानपि ।  
तस्मात्तत्कर्मसिद्ध्यर्थं मण्डलं कारयेद्बुधः ॥ १०.८॥  

इति श्रीकुमारतन्त्रे मण्डलविधिर्नाम दशमः पटलः ।  