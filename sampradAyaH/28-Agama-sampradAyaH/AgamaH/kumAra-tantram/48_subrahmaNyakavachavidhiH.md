+++
title = "४८ सुब्रह्मण्यकवचविधिः"

+++
सुब्रह्मण्यस्य कवचं वक्ष्येऽहं श‍ृणु कौशिक ।  
सर्वपापप्रशमनं सर्वोपद्रवनाशनम् ॥ ४८.१॥  

ब्रह्मानुष्टुप्छन्दः सुब्रह्मण्यस्य देवता ।  
षान्तदीर्घेण कल्पेन षडङ्गन्यासकल्पना ॥ ४८.२॥  

ध्यानम्-  
सिन्दूरारुणमिन्दुकान्ति वदनं केयूरहारादिभिः  
दिव्यैराभरणैर्विभूषिततनुः स्वर्गस्य सौख्यप्रदम् ।  
अम्भोजाभयशक्तिकुक्कुटधरं रक्ताङ्गरागोज्वलं  
सुब्रह्मण्यमुपास्महे प्रणमतां भीतिप्रणाशोद्यतम् ॥ ४८.३॥  

सुब्रह्मण्योऽग्रतः पातु सेनानीः पातु पृष्ठतः ।  
गुहो मां दक्षिणे पातु भूपतिः पातु वामतः ॥ ४८.४॥  

शिरः पातु महासेनः स्कन्दो रक्षेल्ललाटकम् ।  
नेत्रयोर्द्वादशाक्षश्च श्रोत्रं रक्षतु विश्वभूः ॥ ४८.५॥  

मुखं मे षण्मुखः पातु नासिकां मकरात्मजः ।  
ओष्ठं वल्लीपतिः पातु जिह्वां पातु षडक्षरः ॥ ४८.६॥  

देवसेनापतिर्दन्तान् चिबुकं बहुलासुतः ।  
कण्ठं तारकजित्पातु बाहुं द्वादशबाहुमान् ॥ ४८.७॥  

हस्तौ शक्तिधरः पातु वक्षः पातु शरोद्भवः ।  
हृदयं ब्रह्मभूः पातु कुक्षिं पात्वम्बिकासुतः ॥ ४८.८॥  

नाभिं शम्भुसुतः पातु कटिं पातु हरात्मजः ।  
ऊरुं पातु गजारूढो जानू द्वे जाह्नवीसुतः ॥ ४८.९॥  

जङ्घे विशाखो मे पातु पादयोः शिखिवाहनः ।  
सर्वाण्यङ्गानि भूतेशः सप्तधातूंश्च षण्मुखः ॥ ४८.१०॥  

सन्ध्याकाले निशीथिन्यां मध्याह्ने दुस्तरे जले ।  
दुर्गमे च महारण्ये राजद्वारे सहायके ॥ ४८.११॥  

तुमुले रणमध्ये च सर्पदुष्टमृगादिषु ।  
चोरादिसाध्वसेऽभेद्ये ज्वरादिव्याधिपीडिते ॥ ४८.१२॥  

दुष्टग्रहादिभीतौ च दुर्निमित्तादिभीषणे ।  
अस्त्रशस्त्रनिघातेषु त्रातु मां क्रौञ्चरन्ध्रकृत् ॥ ४८.१३॥  

सुब्रह्मण्यस्यकवचमिष्टसिद्धिफलं भवेत् ।  
तस्य तापत्रयं नास्ति सत्यं सत्यं वदाम्यहम् ॥ ४८.१४॥  

धर्मार्थी लभते धर्मानर्थार्थी चार्थमाप्नुयात् ।  
कामार्थी लभते कामान् मोक्षार्थी मोक्षमाप्नुयात् ॥ ४८.१५॥  

यत्र यत्र जपेत् तत्र तत्र सन्निहितो गुहः ।  
पूजाप्रतिष्ठाकाले च जपकाले पठेदिदम् ॥ ४८.१६॥  

तेषामेव फलावाप्त्यै महापातकनाशनम् ।  
यः पठेच्छृणुयाद्भक्त्या नित्यं देवस्य सन्न्निधौ ।  
सर्वान् कामानिह प्राप्य सोऽन्ते स्कन्दपुरं व्रजेत् ॥ ४८.१७॥  

इति श्रीकुमारतन्त्रे सुब्रह्मण्यकवचविधिर्नाम अष्टचत्वारिंशत्पटलः ।  