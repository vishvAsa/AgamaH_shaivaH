+++
title = "१२ स्नपनविधिः"

+++
अतः परं प्रवक्ष्यामि स्नपनं षण्मुखस्य तु ।  
अङ्गारवारे षष्ठ्यां वा विषुवायनसङ्क्रमे ॥ १२.१॥  

मासर्क्षे ग्रहणे वापि कृत्तिकायां द्विपर्वणि  
उत्सवान्ते प्रतिष्ठान्ते प्रोक्षणान्ते सुयोगके ॥ १२.२॥  

कर्तुश्च जन्मदिवसे तद्वियोगदिनेऽपि वा ।  
नित्ये नैमित्तिके काम्ये शान्तिकर्मणि वा पुनः ॥ १२.३॥  

एतेषु स्नपनं कुर्यात् तच्चानेकविधिं श‍ृणु ।  
अङ्कुरार्पणमादौ स्यान्महास्नपनकर्मणि ॥ १२.४॥  

प्रासादस्याग्रतः कुर्यात् मण्डपं वेदिहीनकम् ।  
अथवा पूर्वकॢप्ते तु दारुणा शिलया तथा ॥ १२.५॥  

पञ्चगव्यादिके पञ्चत्रिंशद्धस्ताङ्गुलेऽपि वा ।  
चतुर्ग्रामादिकेषां च गात्रपर्यङ्कमण्डपे ॥ १२.६॥  

तोरणादिसमायुक्ते सर्वालङ्कारसंयुते ।  
अस्त्रेण शोधिते भूमौ वामदेवेन लेपयेत् ॥ १२.७॥  

सूत्रन्यासं गुणास्त्रेण तालमात्राङ्गुलं यथा ।  
द्वितालं स्कन्दकुम्भस्य वर्धन्योस्तालमात्रकम् ॥ १२.८॥  

त्रितालं मूर्तिकामानं सर्वं सामान्यमीरितम् ।  
अथवा द्वयतालेन कर्णिकामानमीरितम् ॥ १२.९॥  

पश्चाद्द्रव्यप्रमाणानि वक्ष्येऽहं श‍ृणु कौशिक ।  
गुञ्जादिनिष्कपर्यन्तं पादाद्यङ्गप्रमाणकम् ॥ १२.१०॥  

एकद्वित्रिचतुः प्रस्थं पञ्चगव्यादिमानकम् ।  
मध्यादीनां च सम्प्रोक्तं पादमर्धमथापि वा ॥ १२.११॥  

आज्यतैलप्रमाणेन तथैव परिकल्पयेत् ।  
कर्पूरकुङ्कुमादीनां मानमित्थं प्रगृह्यताम् ॥ १२.१२॥  

उत्तमं नवकाशैस्तु मध्यमं सप्तदर्भकैः ।  
अधमं पञ्चकाशैस्तु रुद्रधर्मग्रहायुतम् ॥ १२.१३॥  

ग्रन्थिरेकाङ्गुलं प्रोक्तमग्रं तु चतुरङ्गुलम् ।  
तद्ग्रन्थिचतुरावर्तिं कूर्चलक्षणमीरितम् ॥ १२.१४॥  

ऊर्ध्वाग्रं पुष्टिदं प्रोक्तं अधोऽग्रं शान्तिदं भवेत् ।  
कूर्चानां लक्षणं प्रोक्तं कुम्भानां लक्षणं श‍ृणु ॥ १२.१५॥  

कालं भिन्नं च सुषिरं भेदं छेदं च लीनकम् ।  
दुर्गन्धं च पुराणञ्च कलशं च विवर्जयेत् ॥ १२.१६॥  

कालं च कलहं विद्याद्भिन्नं चैव कुलक्षयम् । (चैव कुलक्षणं)  
महामारी प्रकोपस्स्यात्सुषिरं च महामुने ॥ १२.१७॥  

भेदं विभेदनं कुर्यात् छेदं छेदकरं भवेत् ।  
लीनं व्याधिकरं चैव दुर्गन्धं बालनाथनम् ॥ १२.१८॥  

स्त्रीनाशं स्यात्पुराणश्चेत्सङ्ग्रहे बिम्बसन्निभम् ।  
तस्मात्सर्वप्रयत्नेन दोषाण्येतानि वर्जयेत् ॥ १२.१९॥  

कलशान् वेष्टयेद्विद्वानेकद्वित्रिकतन्तुभिः ।  
एकद्वित्रियवान्ताढ्यं स्कन्दकुम्भं च वर्धनीम् ॥ १२.२०॥  

अन्यांश्च कलशान् सर्वान् गवाक्षसदृशान्तरान् ।  
मण्डपस्योत्तरे भागे दर्भैः शुद्धैः परिस्तरेत् ॥ १२.२१॥  

क्षालयेत् कलशानस्त्रान् प्रोक्षयेत् पुरुषेण तु ।  
अधोमुखांश्च कलशान् स्थापयेत्तु कुशोपरि ॥ १२.२२॥  

प्रोक्षयेद्धृदयेनैव कलशोन्मीलनं तथा ।  
वस्त्रपूतैर्गन्धयुक्तैर्जलैः सम्पूरयेद्धृदा ॥ १२.२३॥  

स्थण्डिलस्य विधिं वक्ष्ये श‍ृणु कौशिक सुव्रत ।  
शालीनामाढकं श्रेष्ठं त्रिःप्रस्थं मध्यमं स्मृतम् ॥ १२.२४॥  

द्विःप्रस्थं तण्डुलं प्रोक्तं तदर्धं तिलमीरितम् ।  
भूशोधनं तु प्रथमं अनुलेपं द्वितीयकम् ॥ १२.२५॥  

सूत्रन्यासं तृतीयं स्यात्स्थण्डिलं वै चतुर्थकम् ।  
कलशस्थापनं पञ्च षष्ठं कूर्चाधिवासनम् ॥ १२.२६॥  

सप्तमं द्रव्यविन्यासमष्टमं देवतार्चनम् ।  
विधानं नवमं प्रोक्तं दशमं वस्त्रवेष्टनम् ॥ १२.२७॥  

एकादशं गन्धपुष्पं द्वादशं धूपदीपकम् ।  
मुद्रा त्रयोदशं प्रोक्तं प्रोक्षणं च चतुर्दशम् ॥ १२.२८॥  

दशपञ्च घटोद्घारं स्नानकर्म च षोडश ।  
अस्त्रेण शोधयेद्भूमिं वामदेवेन लेपनम् ॥ १२.२९॥  

सूत्रन्यासमघोरेणस्थण्डिलं पुरुषेण तु ।  
प्रणवेन घटोद्घारं स्कन्दसूक्तेन मन्त्रतः ॥ १२.३०॥  

पञ्चब्रह्मषडङ्गैश्च स्नापयेत् षण्मुखं सुधीः ।  
लाजपुष्पतिलैर्दर्भैर्विकरान् प्रक्षिपेत्ततः ॥ १२.३१॥  

पुण्याहं वाचयित्वाथ पश्चात् स्नपनमाचरेत् । (स्नपनमारभेत्)  
प्रवक्ष्यामि समासेन स्नपनं नवसङ्ख्यकम् ॥ १२.३२॥  

प्राक्सूत्रं देवसूत्रं स्यादुदवसूत्रं तथैव च ।  
तन्मध्ये स्कन्दकुम्भं तु वर्धनीं तस्य पार्श्वके ॥ १२.३३॥  

पाद्यमाचमनं चार्घ्यं पञ्चगव्यं महादिशि ।  
क्षीरं दधि घृतं चैव मध्वन्यासु विदिक्षु च ॥ १२.३४॥  

सप्तसूत्रान् सापिधानांश्च सवस्त्रान् वारिपूरितान् ।  
स्थापयेत् कलशान् वा स्यात् पूजयेत्तु यथाविधि ॥ १२.३५॥  

दक्षिणस्थितवर्धन्यां महावल्लीं यजेत्ततः ।  
तन्मध्ये उत्तरस्थां च देवसेनां प्रपूजयेत् ॥ १२.३६॥  

शकुन्याद्यष्टशक्तीश्च पूर्वादिकलशेषु च ।  
अर्चयेत्तु यथान्यायं स्नापयेदसुरान्तकम् ॥ १२.३७॥  

नवाख्यं कलशं प्रोक्तं पञ्चविंशतिकं श‍ृणु ।  
प्राक्सूत्रं वसुसूत्रं स्यादुदगग्रं तथैव च ॥ १२.३८॥  

मध्ये नवपदं ग्राह्यं तत्पार्श्वैकं पदं त्यजेत् ।  
वसुद्वारसमायुक्तं शालिभिः स्थण्डिलं नयेत् ॥ १२.३९॥  

तदर्धैस्तण्डुलैश्चैव तदर्धैश्च तिलैरपि ।  
तन्मध्ये नलिनं लिख्य साष्टपत्रं सकर्णिकम् ॥ १२.४०॥  

मध्यकुम्भं कुमाराख्यं तत्पार्श्वे वर्धनीद्वयम् ।  
पाद्यमाचमनञ्चार्घ्यं पञ्चगव्यं चतुर्दिशि ॥ १२.४१॥  

क्षीरं दधिघृतञ्चैव मध्वन्यासु विदिक्षु च । (दधिघृतञ्चैव मध्वाज्यादि)  
मधु कुष्ठङ्गुलञ्चैव क्षीरश्च सर्पिषं तथा ॥ १२.४२॥ (क्षीरश्च सर्षपं)  

लवङ्गं चैव तक्कोलं दधिमेकं तिलं तथा ।  
उशीरञ्च घृतं चैव शङ्खचूर्णं च सक्तुकम् ॥ १२.४३॥  

नालिकेरञ्च हारिद्रं द्रव्याण्येतानि षोडश ।  
पूर्वादिक्लशेष्वत्र द्वितीयावरणं न्यसेत् ॥ १२.४४॥  

मध्वकुम्भे यजेत्स्कन्दं पार्श्वे शक्तिद्वयं यजेत् ।  
शकुन्याद्यष्टशक्तिश्च प्रथमावरणे यजेत् ॥ १२.४५॥  

लोकपालामरान् दिक्षु जयन्ताद्यान् विदिक्षु च ।  
पूजयित्वा यथान्यायं सेनान्यमभिषेचयेत् ॥ १२.४६॥  

स्नपनं प्रोक्तमेवं हि पञ्चविंशतिसङ्ख्यकम् ।  
पश्चादेकोनपञ्चाशत्स्नपनं प्रोच्यतेऽधुना ॥ १२.४७॥  

प्रागग्रं दशसूत्रं स्यादुदक्सूत्रं तथैव च ।  
मध्ये नवपदं ग्राह्यं लेपयेत्परितः पदम् ॥ १२.४८॥  

द्वाराष्टकसमायुक्तं तालमात्रान्तरं पदम् ।  
स्थण्डिलं पूर्ववत्कृत्वा तन्मध्ये नलिनं लिखेत् ॥ १२.४९॥  

कलशान् लक्षणोपेतान् चतुःप्रस्थेन पूरितान् ।  
ससूत्रान् सापिधानाञ्च सवस्त्रान् हेमसंयुतान् ॥ १२.५०॥  

वामे कुशोपरि न्यस्त्वा विन्यसेत्तु यथाक्रमम् ।  
गन्धाम्बुरत्नसहितं कुम्भमध्ये गुहाख्यकम् ॥ १२.५१॥ (कुम्भमध्ये गुहाह्त्रयं)  

दक्षिणोत्तरभागे तु वर्धन्या हेमसंयुतौ ।  
पाद्यमाचमनं चार्घ्य गव्यं पूर्वादिदिक्षु च ॥ १२.५२॥  

क्षीरं दधि घृतं चैव मध्वन्यासु विदिक्षु च ।  
तक्कोलं भस्म निर्यासं हारिद्रं चैव मञ्जरी ॥ १२.५३॥  

नालिकेरं च बिल्वं च जम्बूकच्चोलमेव च ।  
पाटली चैव पुन्नागं शङ्खपुष्पं तथैव च ॥ १२.५४॥  

लक्ष्मी व्याघ्रीच सिंही च धुत्तूरं चैव षोडश ।  
द्रव्याण्येतानि पूर्वादिद्वितीयावरणे न्यसेत् ॥ १२.५५॥  

दूर्वा च सर्षपं चाम्रं नारङ्गं पनसं तथा ।  
कदली च कदम्बं च धातकी श्वेतपङ्कजम् ॥ १२.५६॥  

इक्षुसारञ्च लाजं च चम्पकं गन्धतैलकम् ।  
नीवारं कुङ्कुमं चैव तिलमाञ्जीमरुं तथा ॥ १२.५७॥  

सक्तुश्च मातुलुङ्गं च चन्दनं चागरुस्तथा ।  
उशीरं रात्रिचूर्णं च तृतीयावरणे न्यसेत् ॥ १२.५८॥  

चतुर्विंशतिद्रव्याणि सङ्ख्यान्येव हि कौशिक ।  
मध्ये गुहं समावाह्य पार्श्वयोः शक्तिकं द्वयम् ॥ १२.५९॥  

शकुन्याद्यष्टशक्तीश्च प्रथमावरणे यजेत् ।  
इन्द्राद्यान् द्विजवर्णाद्यान् द्वितीयावरणे यजेत् ॥ १२.६०॥  

शास्तारन्द्वादशादित्यान् तथैकादशरुद्रकान् ।  
पूर्वादिषु क्रमेणैव तृतीयावरणे यजेत् ॥ १२.६१॥  

अर्चयित्वा यथान्यायं स्थापयेच्छङ्करात्मजम् ।  
वर्धनीद्वयतोयेन पूजयेच्छक्तिकाद्वयम् ॥ १२.६२॥  

स्नापयेत्कलशैस्सर्वैर्यथापूर्वं सुरेश्वरम् ।  
प्रोक्तमेकोनपञ्चाशत्स्नपनम्मुनिसत्तम ॥ १२.६३॥  

अथैकाशीतिकलशस्थापनं वक्ष्यतेऽधुना ।  
प्राक्सूत्रं रविसूत्रं स्यादुदक्सूत्रं तथैव च ॥ १२.६४॥  

पञ्चविंशत्पदम्मध्ये गृहीत्वा तत्समं ततः ।  
पदमेकं न्यसेद्बाह्ये द्वाराष्टकसमायुतम् ॥ १२.६५॥  

स्थण्डिलङ्कारयेत्तत्र तिलतण्डुलशालिभिः ।  
तन्मध्ये नलिनं लिख्य साष्टपत्रं सकर्णिकम् ॥ १२.६६॥  

स्कन्दकुम्भं न्यसेन्मध्ये तत्पार्श्वे वर्धनीद्वयम् ।  
पाद्यमाचमनञ्चार्ध्यं गव्यं पूर्वादिदिक्षु च ॥ १२.६७॥  

क्षीरं दधि घृतं चैव मध्वाज्यादिविदिक्षु च ।  
अष्टद्रव्याणि मतिमान् प्रथमावरणे न्यसेत् ॥ १२.६८॥  

मधु लाजान् हरिद्रांश्च शकृच्चूर्णञ्च कुष्ठकम् ।  
इक्षुसारं च पनसं नारङ्गद्वयमेव च ॥ १२.६९॥  

दाडिमी नालिकेरञ्च कदली मातुलुङ्गकम् ।  
आम्रकच्चोलमुशिरं द्रव्याण्येतानि षोडश ॥ १२.७०॥  

द्वितीयावरणे कुम्भेष्वाचार्यो विन्यसेत् क्रमात् ।  
चन्दनं चैव कर्पूरं लवङ्गं जातिमेव च ॥ १२.७१॥  

त्रुटिपत्रञ्च तक्कोलं कार्पासं पुष्पपत्रकम् ।  
निम्बञ्च नवनीतञ्च मेघं चैव कुटं नटम् ॥ १२.७२॥  

गुग्गुलुं चैव निर्यासं गुलखण्डं तथैव च ।  
तिलं च सर्षपं चैव यवमुद्गं तथैव च ॥ १२.७३॥  

प्रियङ्गुं चैव नीवारं चतुर्विंशतिसङ्ख्यकम् ।  
द्रव्याण्येतानि मतिमान् तृतीयावरणे न्यसेत् ॥ १२.७४॥  

अपामार्गं च तुलसीं पद्मनीलोत्पलं तथा ।  
नन्द्यावर्तं च तक्कोलं करवीरं तपस्विनीम् ॥ १२.७५॥ (च तथा कोलं)  

भूतं कुञ्जरपुन्नागं मन्दारं बहुकर्णिकम् । (मन्दारं बहुकर्णिका)  
श्वेतार्कं केतकीपुष्पं विष्णुक्रान्ता बलिस्तथा ॥ १२.७६॥ (श्वेतार्कं शङ्खपुष्पं)  

लक्ष्मी च सहदेवी च मालती जाति पुष्पकम् ।  
सुगन्धी चम्पकं चैव पाटलं पूगमेव च ॥ १२.७७॥  

अश्वत्थोदुम्बरं चैव लक्ष्मीवृक्षं वटं तथा ।  
इन्द्रवल्ली महाद्रोणं स्थलारविन्दमीश्वरम् ॥ १२.७८॥  

द्वात्रिंशत्परिसङ्ख्यानि द्रव्याण्येतानि कौशिक  
चतुर्थावरणेष्वत्र पूर्वादिक्रमशो न्यसेत् ॥ १२.७९॥  

द्रव्येष्वेतेषु तत्काले यथालाभं प्रगृह्य च ।  
पूजयेन्मध्यमे स्कन्दं वर्धन्योः शक्तिकाद्वयम् ॥ १२.८०॥  

शकुन्याद्यष्टशक्तीश्च प्रथमावरणे यजेत् ।  
धरो ध्रुवश्च सोमश्च आपश्चैवानिलोऽनलः ॥ १२.८१॥  

प्रत्यूषश्च प्रभावश्च वस्वादीन्यष्टकान् न्यसेत् ।  
षट्शक्तीरष्टदेवांश्च द्वितीयावरणे यजेत् ॥ १२.८२॥  

कार्तिकेयं विशाखञ्च गुहं चैव सुरान्तकम् ।  
सेनानीः षण्मुखं चैव मयूरवाहनं तथा ॥ १२.८३॥  

शक्तिपाणिनमीशानं कुम्भेषु च समर्चयेत् ।  
वचद्भुवं विश्वभुवं ततो रुद्रभुवं तथा ॥ १२.८४॥  

पश्चाद् ब्रह्मभुवं चैव भुवद्भुवमनन्तरम् ।  
शक्तिं च मुसलङ्खङ्गं वर्मपाशमतः परम् ॥ १२.८५॥  

वज्रञ्च कार्मुकं चैव खेटकञ्च मयूरकम् ।  
अङ्कुशञ्च क्रमेणैव चतुर्विंशतिदैवतम् ॥ १२.८६॥  

तृतीयावरणे मन्त्री तत्तन्नाम्ना समर्चयेत् ।  
ईशानं चैव पर्जन्यो जयन्तश्च महेन्द्रकः ॥ १२.८७॥  

आदित्यः सत्यकश्चैव भ्रंशश्चैवान्तरिक्षकः ।  
अग्निः पूषा च विततो गृहक्षतयमौ तथा ॥ १२.८८॥  

गन्धर्वो भृङ्गराजश्च मृगश्च निमतिस्तथा ।  
दौवारिकश्च सुग्रीवः पुष्पदन्ताभिधानकः ॥ १२.८९॥  

वारुणासुरशोषाश्च पापरक्षस्तथैव च ।  
वायुवेगस्तथा मुख्यो भल्लाटः सोम एव च ॥ १२.९०॥  

मृगश्चैवादितिश्चैव दितिरेव प्रकीर्तिता ।  
द्वात्रिंशद्देवता बाह्ये चतुर्थावरणे यजेत् ॥ १२.९१॥  

प्रणवादिनमोऽन्तश्च स्वस्वनामभिरर्चयेत् ।  
स्कन्दकुम्भश्च वर्धन्यौ कृत्वा धामप्रदक्षिणम् ॥ १२.९२॥  

अन्तः प्रविश्य कुम्भस्थं बीजं वै मूलबेरकम् ।  
वर्धनीद्वितयम्बीजं यजेच्छक्तिद्वयेऽपि च ॥ १२.९३॥  

स्नापयेत् सर्वकुम्भाद्भिः स्कन्दं गुरुर्यथाक्रमम् ।  
अर्चनोक्तविधानेन पूजयेच्छङ्करात्मजम् ॥ १२.९४॥  

प्रभूतहविषं दद्यात् प्रार्थयेदर्थमीप्सितम् ।  
आचार्यं पूजयेत्पश्चाद्वस्त्रहेमाङ्गुलीयकैः ॥ १२.९५॥  

ब्राह्मणान् भोजयेत् पश्चाद्दीनानाथांश्च पूजयेत् ।  
एकोनाशीतिकलशं स्नपनं प्रोक्तमेव च ॥ १२.९६॥  

पश्चादष्टोत्तरशतं स्नपनं वक्ष्यतेऽधुना ।  
प्रागग्रन्तु कलासूत्रमुदगग्रं तथैव च ॥ १२.९७॥  

पञ्चविंशत्पदं मध्ये परितो द्विपदं त्यजेत् ।  
बाह्येषु च चतुर्दिक्षु मध्ये त्रित्रिपदं न्यसेत् ॥ १२.९८॥  

द्वादशद्वारसंयुक्तं स्कन्दव्यूहस्य मध्यमे ।  
आग्नेयादिषु चत्वारो व्यूहधर्मादयः क्रमात् ॥ १२.९९॥  

त्रित्रिव्यूहाश्च कोणेषु एकविंशत्पदम्भवेत् ।  
स्थण्डिलङ्कारयेत्तत्र तिलतण्डुलशालिभिः ॥ १२.१००॥  

प्रत्येकं सर्वकुम्भानां मध्ये नलिनमालिखेत् ।  
प्रागग्रैश्चोत्तराग्रैश्च व्यूहान् दर्भैः परिस्तरेत् ॥ १२.१०१॥  

लक्षणालङ्कृतोपेतान् कलशान् स्थापयेत्सुधीः ।  
मध्ये स्कन्दञ्च विन्यस्य वर्धन्या तस्य पार्श्वयोः ॥ १२.१०२॥  

पाद्यमाचमनञ्चार्घ्यं गन्धं पूर्वादिदिक्षु च ।  
दधिसर्पिर्मधुक्षीरं विदिक्षु प्रथमावृतौ ॥ १२.१०३॥  

तिलं बिल्वं मलयजं मेघचम्पकमेव च ।  
करवीरं सर्षपञ्च नागकेसरमेव च ॥ १२.१०४॥  

तक्कोलं च फलं कुन्दं कच्चोलं लोहमेव च ।  
लवङ्गपत्रं कर्पूरं विन्यसेच्च क्रमेण तु ॥ १२.१०५॥  

द्रव्याणि षोडशैतानि द्वितीयावरणे पुनः ।  
तृतीयावरणे सक्तुबाहौ कलशपञ्चसु ॥ १२.१०६॥  

भसितं चैव नैरृत्यां कलशेषु च पञ्चसु ।  
हारिद्रचूर्णं वायव्यां कलशेषु च पञ्चसु ॥ १२.१०७॥  

शङ्खचूर्णं तथैशान्यां कलशेषु च पञ्चसु ।  
धात्रीं च नालिकेरञ्च लिकुचं मातुलुङ्गकम् ॥ १२.१०८॥  

वह्निकोणे तु मतिमान् कलशेषु च पञ्चसु ।  
चतुर्थावरणे धीमान् विन्यसेन्मूलविद्यया ॥ १२.१०९॥  

लक्ष्मीं च सहदेवीञ्च विष्णुक्रान्तिं तथैव च ।  
रुद्रपर्णी च वन्ह्यादिकलशेषु नवस्वपि ॥ १२.११०॥  

पञ्चमावरणेऽप्येवं विन्यसेत्तु क्रमेण तु ।  
स्कन्दं यजेन्मध्यकुम्भे पार्श्वयोः शक्तिकाद्वयम् ॥ १२.१११॥  

शकुन्याद्यष्टशक्तीश्च प्रथमावरणे यजेत् ।  
इन्द्राद्यांश्च जयन्ताद्यान् द्वितीयावरणे यजेत् ॥ १२.११२॥  

शास्तारं वास्तुनाथञ्च सुदेवसुमुखाह्वयम् ।  
आग्नेयादिषु कोणेषु पञ्चपञ्चघटेषु च ॥ १२.११३॥  

तृतीयावरणे मन्त्री पूजयेत्तु यथाक्रमम् ।  
गङ्गां लक्ष्मीं च वाग्देवीं दुर्गां सप्तसु सप्तसु ॥ १२.११४॥  

चतुर्थावरणे धीमानाग्नेयादिषु पूजयेत् ।  
अग्निं सूर्यञ्चन्द्रमसं गुहास्त्रञ्च नवस्वपि ॥ १२.११५॥  

पञ्चमावरणे वह्निकोणादिषु समर्चयेत् ।  
गर्भगेहं ततः प्राप्य बेरशुद्धिं समाचरेत् ॥ १२.११६॥  

स्कन्दकुम्भस्थतोयेन स्कन्दं सम्पूजयेद्गुहः ।  
महावल्लीदेवसेनां वर्धन्यौ द्वौ प्रपूजयेत् ॥ १२.११७॥  

स्थापितैः कलशैस्सर्वैः पूजयेच्छाम्भवं क्रमात् ।  
प्रभूतहविषं दद्यात्प्रार्थयेदर्थमीप्सितम् ॥ १२.११८॥  

आचार्यं पूजयेत्पश्चाद्गोभूमिधनवाहनैः ।  
प्रोक्तमष्टोत्तरशतं स्नपनक्रममेव च ॥ १२.११९॥  

अष्टोत्तरसहस्राख्यं स्नपनं वक्ष्यतेऽधुना ।  
सूत्रैः प्रागादिकैर्भूमौ चत्वारिंशत् षडुत्तरैः ॥ १२.१२०॥  

उदगग्रस्तथाशाल्यां शालिपिष्टरसान्वितैः ।  
पञ्चविंशत्पदं मध्ये गृहीत्वा तद् बहिर्बुधः ॥ १२.१२१॥  

मार्गाय द्विपदं लोप्य बहिः पञ्चपदं ग्रहेत् ।  
तद्बहिर्द्विपदं लोप्य बहिः पञ्चपदं ग्रहेत् ॥ १२.१२२॥  

द्विपदं लोप्य तद्बाह्ये विद्यते तु चतुष्पदम् ।  
बहिर्वीथ्यान्तरालेषु कलशेषु पदेषु च ॥ १२.१२३॥  

मार्गाय लोपयेद् विद्वान् तन्मध्ये तु चतुष्पदम् ।  
चतुर्दिक्षु ततो मन्त्री कल्पयेत् कल्पवित्तमः ॥ १२.१२४॥  

पञ्चविंशत्पदं व्यूहं पञ्चविंशद्भवेदिह ।  
चतुष्कोणे षोडशभिः पदैर्व्यूहचतुष्टयम् ॥ १२.१२५॥  

अष्टभिश्च पदैर्व्यूहैश्चत्वारिंशद्भवेद्बहिः ।  
महाद्वाराष्टदशकं क्षुद्रद्वारं तु विंशतिः ॥ १२.१२६॥  

अष्टोत्तरसहस्रेऽस्मिन् स्नपने षोडशावृतौ ।  
वृत्तकुम्भमथो वक्ष्ये श‍ृणु कौशिकसुव्रत ॥ १२.१२७॥  

षट्त्रिंशद्गात्रसंयुक्ते मण्डपे चतुरश्रके ।  
चतुर्गात्राष्टगात्राणि मध्ये पङ्क्तिविवर्जिते ॥ १२.१२८॥  

श्रुतिद्वारसमायुक्ते सर्वालङ्कारसंयुते ।  
मङ्गलाष्टकसंयुक्ते चतुस्तोरणभूषिते ॥ १२.१२९॥  

दशायुधसमायुक्ते दर्भमालाभिरावृते ।  
मण्डपे मध्यदेशे तु हस्तसूत्रान्तरं यथा ॥ १२.१३०॥  

तथा पश्चिमपूर्वोक्तं युग्मसूत्रं प्रकल्पयेत् ।  
दक्षिणोत्तरमार्गेण युग्मसूत्रं प्रसारयेत् ॥ १२.१३१॥  

तन्मध्ये स्थापयेच्छङ्खंसमन्ताद्भ्रामयेत्ततः ।  
तत्र षोडशसूत्राणि वृत्तवद्भ्रामयेत्सुधीः ॥ १२.१३२॥  

तावत्सूत्रान्तरम्प्रोक्तं षोडशावरणं क्रमात् ।  
द्वारार्थकं महाशासु द्वारसूत्राणि विन्यसेत् ॥ १२.१३३॥  

स्वर्णालङ्कारयोर्मध्ये तिलतण्डुलशालिभिः ।  
स्थण्डिलङ्कलशानान्तु कल्पयेत्कलशम्प्रति ॥ १२.१३४॥  

प्रथमावरणे चाष्टौ षोडशं द्वितीयावृतौ ।  
त्रयावृतौ चतुर्विंशद्द्वात्रिंशच्चतुरावृतौ ॥ १२.१३५॥  

चत्वारिंशच्च कलशान् पञ्चमावरणे न्यसेत् ।  
अष्टाचत्वारिंशतिकान् कलशान् षष्ठमावृतौ ॥ १२.१३६॥  

षट्पञ्चाशद्घटान् पश्चात् सप्तमावरणे न्यसेत् ।  
चतुःषष्टिघटान् पश्चादष्टामावरणे न्यसेत् ॥ १२.१३७॥  

द्विसप्ततिघटान् पश्चान्नवमावरणे न्यसेत् ।  
अशीतिसङ्ख्यान् कलशान् दशमावरणे न्यसेत् ॥ १२.१३८॥  

अष्टाशीतिघटान् पश्चात् न्यसेदेकादशावृतौ ।  
कलशान् षण्णवतिकान् द्वादशावरणे न्यसेत् ॥ १२.१३९॥  

त्रयोदशावृतौ पश्चात् कुम्भान् चतुरशीतिकान् ।  
घटान् द्विनवतीन्मन्त्री चतुर्दशमहावृतौ ॥ १२.१४०॥  

कलशान् शतसङ्ख्यांश्च न्यसेत् पञ्चदशावृतौ ।  
अष्टोत्तरशतान् कुम्भान् षोडशावरणे न्यसेत् ॥ १२.१४१॥  

एवं विन्यस्य कलशान् अष्टोत्तरसहस्रकान् ।  
रत्नलोहकधातूत्थं बीजोदं गन्धतोयकम् ॥ १२.१४२॥  

मृन्मार्जनञ्चाद्युपरि मार्जनं पत्रपुष्पकम् । (मार्जनं पत्रपुष्पयुक्)  
धान्यास्त्रं फलतोयञ्च कषायं मद्योदकं तथा ॥ १२.१४३॥  

(मान्यास्त्रं फलतोयञ्च - *छन्दोभङ्गः)  
कान्तमूलोदकम्ब्रह्मकूर्चङ्कल्काम्बुवल्कलम् ।  
माणिक्कञ्चेन्द्रनीलञ्च वैडूर्यं च प्रवालकम् ॥ १२.१४४॥  

मुक्ता वज्रं पुष्परागं स्फटिकं मरकतं तथा ।  
नवरत्नानि निक्षिप्य अथवा पञ्चरत्नकम् ॥ १२.१४५॥  

एभिर्युक्तं शुद्धतोयं रत्नोदकमुदीरितम् ।  
सुवर्णं रजतं ताम्रमायसं त्रपुसीसकम् ॥ १२.१४६॥  

आरकूटन्तु तैर्युक्तं लोहोदकमिति स्मृतम् ।  
सौवीरमञ्जनं श्यामं हरितालं मनःशिलाम् ॥ १२.१४७॥  

गैरिकं रोचनायुक्तं धातूदकमिति स्मृतम् ।  
शालिकोद्रं च नीवारं प्रियङ्गुतिलसर्षपम् ॥ १२.१४८॥  

श्याममाषयवैर्युक्तं बीजोदकमिहोच्यते ।  
नवनीतं च कर्पूरं त्वगेलापत्रसंयुतम् ॥ १२.१४९॥  

चन्दनं लघुकोष्ठं च वरालोशीरमुस्तकाः ।  
कुङ्कुमं हरिबेरं च तक्कोलं जातिरेव च ॥ १२.१५०॥  

एतेषां चूर्णसंयुक्तं गन्धोदकमिति स्मृतम् ।  
पर्वते च नदीतीरे वल्मीके कर्कटे वटे ॥ १२.१५१॥  

वृषश‍ृङ्गेदर्भमूले समुद्रे गजदन्तयोः ।  
अष्टमृद्भिस्समायुक्तं मृदम्भः परिकीर्तितम् ॥ १२.१५२॥  

गोक्षीरं सहदेवीं च विष्णुक्रान्तं कृताञ्जलिम् ।  
सर्षपेन्दीवरं रात्रिं एभिर्मार्जनमुच्यते ॥ १२.१५३॥  

तुलसीं बिल्वपत्रञ्च तमालञ्च तपस्विनीम् ।  
अपामार्गं शमीयुक्तं पत्रतोयमिहोच्यते ॥ १२.१५४॥  

पद्मं रक्तोत्पलं पश्चात् पाटलं चम्पकं तथा ।  
पुन्नागनागं कुरवं नन्द्यावर्तञ्च मल्लिकाम् ॥ १२.१५५॥  

श्वेतार्कं वकुलैर्युक्तं पुष्पतोयमिहोच्यते ।  
कुष्ठं कुटन्नटं लोहं चन्दनं कुङ्कुमं तथा ॥ १२.१५६॥  

कर्पूरोशीरसंयुक्तं मान्योदकमिति स्मृतम् ।  
वज्रं शक्तिं च मुसलं खड्गं पाशाङ्कुशं धनुः ॥ १२.१५७॥  

चक्रं खेटध्वजं स्वर्णनिर्मितान्यायुधानि च ।  
एभिर्युक्तं शुद्धतोयमस्त्रोदकमिति स्मृतम् ॥ १२.१५८॥  

पनसो नालिकेरश्च मातुलुङ्गाम्रवृक्षकौ ।  
नारङ्गद्वयमेतेषां फलैर्युक्तं फलोदकम् ॥ १२.१५९॥  

पलाशोदुम्बराश्वत्थमधूकप्लक्षपाटलाः ।  
जम्बुरेषां समत्वग्भिः कषायोदकमुच्यते ॥ १२.१६०॥  

अभ्यङ्गत्रितयं पश्चात् माक्षिकत्रितयं तथा ।  
गन्धत्रयसमायुक्तं मध्यतोयमिति स्मृतम् ॥ १२.१६१॥  

सूर्यकान्तमयःकान्तं चन्द्रकान्तत्रयं तथा ।  
एभिश्च पञ्चकैर्युक्तं कान्ततोयमिति स्मृतम् ॥ १२.१६२॥  

उशीरो हरिबेरं च पुष्पकं च शतावरी ।  
श्रीपर्णं पञ्चभिर्मूलैर्मूलोदकमिति स्मृतम् ॥ १२.१६३॥  

गोमूत्रं गोमयं क्षीरं दधिसर्पिः कुशोदकम् ।  
एभिर्द्रव्यैः समायुक्तं ब्रह्मकूर्चमिति स्मृतम् ॥ १२.१६४॥  

मयूरशिखिकूर्चत्वक्रोचनाभृङ्गराजकम् ।  
कृताञ्जलिः पञ्चभिश्च कल्कोदकमिति स्मृतम् ॥ १२.१६५॥  

लोध्रद्वयं लवङ्गं च भूर्जत्वक्चूतवृक्षकः ।  
एभिस्त्वग्भिः समायुक्तं वल्कोदकमिति स्मृतम् ॥ १२.१६६॥  

अग्निकोणक्रमात्तैलं क्षीरं दधि घृतं न्यसेत् ।  
चत्वारिंशद्व्यूहकेषु कलशद्रव्यमुत्तमम् ॥ १२.१६७॥  

विंशद्भेदोदकं प्रोक्तं द्रव्याणां च विधिं श‍ृणु ।  
वरालत्रुटिकर्पूरत्वगेलोशीरकादयः ॥ १२.१६८॥  

स्कन्दकुम्भस्य वर्धन्योर्मध्यमेषु च विन्यसेत् ।  
पाद्यमाचमनं चार्घ्यं पञ्चगव्यं कुशोदकम् ॥ १२.१६९॥  

क्षीरन्दधिघृतान्यष्टौ प्रथमावरणे न्यसेत् ।  
क्षौद्रं गुलं यवं कोष्ठं तिलं रम्भाफलं तथा ॥ १२.१७०॥  

सर्षपं नालिकेरञ्च रजनीमातुलुङ्गकम् ।  
लाजदाडिमसक्तूनि पनसं पद्मचूतकम् ॥ १२.१७१॥  

न्यसेद्द्वितीयावरणे द्रव्याण्येतानि षोडश ।  
रक्तोदकं लोहतोयं तृतीयावरणे न्यसेत् ॥ १२.१७२॥  

धातूदकं बीजभवं चतुर्थावरणे न्यसेत् ।  
गन्धोदकं मृदम्भश्च पञ्चमावरणे न्यसेत् ॥ १२.१७३॥  

मार्जनम्परिमार्जं च षष्ठमावरणे न्यसेत् ।  
पत्रोदं पुष्पतोयञ्च सप्तमावरणे न्यसेत् ॥ १२.१७४॥  

मान्योदमस्त्रतोयञ्चाप्यष्टमावरणे न्यसेत् ।  
नवावृतौफलोदञ्च कषायोदं दशावृतौ ॥ १२.१७५॥  

मद्योदमेकादशके कान्तोदं द्वादशावृतौ ।  
त्रयोदशावृतौ धीमान् मूलोदकमथार्चयेत् ॥ १२.१७६॥  

चतुर्दशावृतौ पश्चात् ब्रह्मकूर्चं जलं क्षिपेत् ।  
कल्कोदकं न्यसेद्धीमान् तथा पञ्चदशावृतौ ॥ १२.१७७॥  

षोडशावरणे सम्यकू न्यसेद्वल्कोदकम्बुधः ।  
वज्रं समस्तरत्नानां लोहानामग्निदैवतम् ॥ १२.१७८॥  

धातूनां हरितालं च बीजानां यवमुत्तमम् ।  
चन्दनं सर्वगन्धानां मृदं दर्भस्य मूलजम् ॥ १२.१७९॥  

मार्जनीरजनीचर्णदूर्वा च परिमार्जने ।  
बिल्वपत्रं च पत्राणां पुष्पाणामुत्पलं स्मृतम् ॥ १२.१८०॥  

मान्योदके च कर्पूरमस्त्राणां शक्तिरेव च ।  
फलानां कदलीजातं त्वचामश्वत्थसम्भवा ॥ १२.१८१॥  

फलत्रयं मद्यतोये कान्तानां सूर्यकान्तकम् ।  
कुटन्नटश्च मूलानां गोमूत्रं ब्रह्मकूर्चके ॥ १२.१८२॥  

कल्कोदके भृङ्गराजं वल्कानां लोध्रवल्कले ।  
सहदेव्यौषधीनां च सिताभावे गुलं स्मृतम् ॥ १२.१८३॥  

फलपुष्पाद्यभावे तु तत्पत्रादिकमेव च ।  
द्रव्याण्येतानि सर्वाणि मूलमन्त्रेण विन्यसेत् ॥ १२.१८४॥  

विधाय बीजं मुख्येन पल्लवैर्वा शरावकैः ।  
दत्वा हृदयमन्त्रेण वस्त्राणि विविधानि च ॥ १२.१८५॥  

शुभानि सर्ववर्णानि कृष्ण वस्त्राणि वर्जयेत् ।  
गन्धं स्वनाममन्त्रेण पुष्पं धूपं तथैव च ॥ १२.१८६॥  

कुमारस्वामिनां मध्ये कुम्भे संस्थाप्य पूजयेत् ।  
दक्षिणायां तु वर्धन्यां महावल्लीं प्रपूजयेत् ॥ १२.१८७॥  

उत्तरायां तु वर्धन्यां महासेनां प्रपूजयेत् ।  
शकुन्याद्यष्टशक्तीश्च प्रथमावरणे न्यसेत् ॥ १२.१८८॥  

जयन्ताख्यमग्निशिखं कृत्तिकापुत्रसंज्ञकम् ।  
अनन्तरम्भूतपतिं सेनान्यं गुहसंज्ञकम् ॥ १२.१८९॥  

हेमशूलं विशालाक्षं पूर्वादिक्रममेव च ।  
द्वितीयावरणे धीमान् द्विवारं सम्यगर्चयेत् ॥ १२.१९०॥  

पृथिव्यादिप्रकृत्यन्तं तत्त्वानीह त्रयोवृतौ ।  
चतुर्वारं वसून्मन्त्री चतुर्थावरणे यजेत् ॥ १२.१९१॥  

गङ्गां च यमुनां चैव नर्मदां च सरस्वतीम् ।  
सिन्धुं गोदावरीं चैव कावेरीं कुमरीं तथा ॥ १२.१९२॥  

पञ्चवारं यजेद्धीमान् पञ्चमावरणे क्रमात् ।  
अनन्तं वासुकिं चैव तक्षं कार्कोटकं तथा ॥ १२.१९३॥  

शङ्खं पद्मं महापद्मं गुलकं षष्ठमावृतौ ।  
षड्वारं पूजयेद्विद्वान् पूर्वादिषु पुनः पुनः ॥ १२.१९४॥  

भूरादिसप्तलोकानां दैवतानि पुनः पुनः ।  
अष्टवारं यजेद्धीमान् सप्तमावरणे क्रमात् ॥ १२.१९५॥  

असिताङ्गो रुरुश्चण्डः क्रोध उन्मत्तभैरवः ।  
कपाली भीषणश्चैव संहारश्चाष्टभैरवः ॥ १२.१९६॥  

अष्टवारं यजेदेतान् अष्टमावरणे क्रमात् ।  
महापद्मश्च पद्मश्च शङ्खो मकरकच्छपौ ॥ १२.१९७॥  

मुकुन्दः कुन्दनीलाश्च वाराश्च निधयो नव ।  
अष्टवारं यजेत्पश्चान्नवमावरणे तथा ॥ १२.१९८॥  

क्ष्मावह्नियजमानार्कजला वातेन्दुखानि च ।  
अष्टमूर्तीन्न्यसेदेतान्दशवारं दशावृतौ ॥ १२.१९९॥  

महादेवश्शिवो रुद्रः शङ्करो नीललोहितः ।  
ईशानो विजयो भीमो देवदेवो भवोद्भवः ॥ १२.२००॥  

कपाल्येकादशाख्याता रुद्रा एकादशावृतौ ।  
अष्टवारं यजेदेतान्पूर्वादिकलशेषु च ॥ १२.२०१॥  

वैवस्वतो विवस्वांश्च मार्ताण्डो भास्करो रविः ।  
लोकप्रकाशकश्चैव लोकसाक्षी त्रिविक्रमः ॥ १२.२०२॥  

आदित्यश्चैव सूर्यश्च अंशुमाली दिवाकरः ।  
द्वादशावरणे मन्त्री पूजयेदष्टवारकम् ॥ १२.२०३॥  

लवणेक्षुस्तथा क्षीरं दधिस्वादुसरित्पतिम् ।  
सुराभिर्घृतसिन्धुश्च पूज्या द्वादशवारकम् ॥ १२.२०४॥  

त्रयोदशावृतौ मन्त्री पूर्वादिकलशेषु च ।  
चतुर्वेदान्यजेन्मन्त्री त्रयोविंशतिवारकम् ॥ १२.२०५॥  

चतुर्दशावृतौ सम्यग्गन्धपुष्पादिभिर्यजेत् ।  
इन्द्रो वह्निः पितृपतिर्नैरृतो वरुणो मरुत् ॥ १२.२०६॥  

सोमेशो ब्रह्मगोविन्दः पूजनीयास्तथैव च ।  
दशवारं च गुरुणा तथा पञ्चदशावृतौ ॥ १२.२०७॥  

ग्रहान्भास्करमुख्यांश्च यजेद्द्वादशवारकम् ।  
षोडशावरणे मन्त्री पूजयेत्तु यथाक्रमम् ॥ १२.२०८॥  

गन्धपुष्पादिभिश्चैव पूजयेत्स्वस्वनामतः ।  
वालुकैश्च महाशासु स्थण्डिलङ्कल्पयेद्बुधः ॥ १२.२०९॥  

अग्न्याधानादिकं सर्वमग्निकार्योक्तमार्गतः ।  
समिदन्नघृतैस्स्कन्दं मूलब्रह्मषडङ्गकैः ॥ १२.२१०॥  

प्रत्येकन्तु शतं हुत्वा स्कन्दगायत्रिमन्त्रतः ।  
जगद्भुवादिषण्मन्त्रैः षड्वारं होमयेत्सुधीः ॥ १२.२११॥  

जयादिरभ्याधानञ्च राष्ट्रभृच्च क्रमाद्धुनेत् ।  
यदस्येति ततो हुत्वा पूर्णाहुतिमथाचरेत् ॥ १२.२१२॥  

मध्ये कुम्भं च वर्धन्यौ कृत्वा धामप्रदक्षिणम् ।  
गर्भगेहं प्रविश्याथ बेरशुद्धिमथाचरेत् ॥ १२.२१३॥  

स्कन्दबीजं ततोद्धृत्य बेरस्य हृदि विन्यसेत् ।  
तत्कुम्भस्थिततोयेन पूजयेच्छङ्करात्मजम् ॥ १२.२१४॥  

दक्षिणस्थितवर्धन्यां महावल्लीं प्रपूजयेत् ।  
उत्तरस्थितवर्धन्यां देवसेनां प्रपूजयेत् ॥ १२.२१५॥  

स्थापितान्कलशान्सर्वानुद्धृत्य च यथाक्रमम् ।  
सर्वदेवात्मकं स्कन्दं पूजयेद्द्विधिपूर्वकम् ॥ १२.२१६॥  

अर्चनोक्तविधानेन पूजयेदम्बिकासुतम् ।  
महाहविर्निवेद्याथ ताम्बूलादिविशेषतः ॥ १२.२१७॥  

यथेप्सितं प्रार्थयित्वा नमस्कृत्य यथाविधि ।  
आचार्यं पूजयेत्पश्चात् गोभूमिधनकाञ्चनैः ॥ १२.२१८॥  

अधमं पञ्चनिष्कन्तु द्विगुणं मध्यमं भवेत् ।  
त्रिगुणं चोत्तमं विद्याद्देशिकस्य तु दक्षिणा ॥ १२.२१९॥  

भक्तांश्च परिवारांश्च दीनानाथांश्च पूजयेत् ।  
ब्राह्मणान् भोजयेत् पश्चाद्वित्तशाढ्यं न कारयेत् ॥ १२.२२०॥  

एवं यः कुरुते मर्त्यः सर्वपापैः प्रमुच्यते ।  
विद्याकामो लभेद्द्विद्यां धनकामो धनं लभेत् ॥ १२.२२१॥  

राज्यकामो लभेद्राज्यं जयकामो जयं लभेत् ।  
सर्वान् कामानिह प्राप्य कौमारं लोकमाप्नुयात् ॥ १२.२२२॥  

इति श्री कुमारतन्त्रे स्नपनविधिर्नामद्वादशः पटलः ।  