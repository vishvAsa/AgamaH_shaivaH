+++
title = "४० अङ्कुरार्पणविधिः"

+++
सर्वमङ्गलमाङ्गल्यं प्रवक्ष्याम्यङ्कुरार्पणम् ।  
अङ्कुरं नयेत्कर्म तत्कर्म निष्फलं भवेत् ॥ ४०.१॥  

तस्मान्मङ्गलकर्मदौ कारयेदङ्कुरार्पणम् ।  
अयुगेऽह्निप्रकर्तव्यं कर्मणः पूर्वतो निशि ॥ ४०.२॥  

पालिकाघटिकांश्चैव शरावञ्च त्रिधा भवेत् ।  
ईशविष्णुविरिञ्चिश्व तेषामेवाधिपाः स्मृताः ॥ ४०.३॥  

सौवर्णं राजतं ताम्रं कांस्यं वा मृण्मयन्तु वा ।  
शरावाणि च सङ्ग्राह्य पिष्टेनैव विमर्शयेत् ॥ ४०.४॥  

कालं छिन्नं च सुषिरं भेदच्छेदं जलीमुखम् ।  
निर्दग्धञ्च पुराणञ्च वर्जयेत्तु प्रयत्नतः ॥ ४०.५॥  

अश्वत्थं बिल्वपत्रैश्च तन्मध्ये बन्धयेद्दृढम् ।  
पालिकाभ्यन्तरं दर्भैर्निर्च्छिद्रं कारयेद्बुधः ॥ ४०.६॥  

गोशकृच्चूर्णसहितैर्मृद्भिः सर्वाणि पूर्य च ।  
प्रत्येक च करे ग्राह्य वाहयित्वाथ भक्तकैः ॥ ४०.७॥  

सुमित्रं चास्त्रराजं च सर्वातोद्यसमायुतम् ।  
ग्रामप्रदक्षिणं कृत्वा मृत्सङ्ग्रहणमाचरेत् ॥ ४०.८॥  

उत्तमं प्रागुदीची स्यात् मध्यमं पश्चिमं स्मृतम् ।  
अधमं दक्षिणं प्रोक्तं मृत्सग्रहणकर्मणि ॥ ४०.९॥  

पुष्पारामे च नद्यां वा तडागे बिल्वमूलके ।  
आलये चैव निश्चित्य गत्वा शुद्धभुवस्थलम् ॥ ४०.१०॥  

अस्त्रेण प्रोक्ष्य तद्देशं प्रीणयेद्भुवि नायकम् ।  
पुण्याहं वाचयेत्तत्र गायत्र्या प्रोक्ष्य देशिकः ॥ ४०.११॥  

भूपुरं तत्र संलिख्य भूबीजेनार्चयेत् भुवम् ।  
सालङ्कृतं खनित्रं च विन्यस्यास्त्रण पूजयेत् ॥ ४०.१२॥  

धूपदीपं ततो दत्वा मृदं सङ्ग्राह्य देशिकः ।  
गन्धद्वारेति मन्त्रेण स्थालिकायां गृहेन्मृदम् ॥ ४०.१३॥  

संरक्ष्यास्त्रेण सञ्छाद्य गणिकाभिस्तु वाहयेत् ।  
तध्यवभ्रं च चतुः शालिबीजैः सम्पूज्य देशिकः ॥ ४०.१४॥  

प्रविशेदालयं पश्चादङ्कुरार्पणमाचरेत् ।  
प्रासादस्याग्रके वाऽपि दक्षिणे चोत्तरेऽपि वा ॥ ४०.१५॥  

गोमयालेपिते शुद्धे मण्डपे समलङ्कृते ।  
प्राक्सूत्रं पञ्चसूत्रं स्यादुदक्सूत्रं तथैव च ॥ ४०.१६॥  

मध्ये चतुष्पदं त्यक्त्वा स्थण्डिलं तत्र कल्पयेत् ।  
ससूत्रं सापिधानं च द्रोणोदकप्रपूरितम् ॥ ४०.१७॥  

कुम्भं न्यस्त्वार्चयेत् सोममोषधीशं महामुने ।  
शरावं पालिकां चैव घटिकां च यथाक्रमम् ॥ ४०.१८॥  

शरावादि क्रमान् न्यस्त्वा हृदयेन तु मन्त्रतः ।  
सङ्गृह्य तन्मृदं चैव पालिकादीनि पूरयेत् ॥ ४०.१९॥  

मध्ये ग्रन्थिं पवित्रं च तेषां मध्ये न्यसेद् बुधः ।  
वैवस्वतो विवस्वांश्च रविर्मार्ताण्डभास्करः ॥ ४०.२०॥  

लोकप्रकाशकश्चैव लोकसाक्षित्रिविक्रमः ।  
आदित्यश्चैव सूर्यश्च अंशुमाली दिवाकरः ॥ ४०.२१॥  

दिशैता द्वादशादित्यानीशानादियथाक्रमम् ।  
आसनैर्मूर्तिमूलैर्वा पूजयेत् स्वस्वनामभिः ॥ ४०.२२॥  

तिलसर्षपनिष्पावमापमुद्गं चणं तथा ।  
कुलुत्थं शाल्यपामार्ग श्यामाकां च प्रियङ्गवम् ॥ ४०.२३॥  

यवद्वादशधान्यानि क्षीरोक्षानि च वापयेत् ।  
या जाता इति मन्त्रेण ओषधीमभिमन्त्र्य च ॥ ४०.२४॥  

यथान्यायं समभ्यर्च्य धूपदीपं प्रदापयेत् ।  
पायसं शशिने द्वादशादित्येभ्यः प्रदापयेत् ॥ ४०.२५॥  

दत्वा तेभ्यश्च ताम्बूलं जनेभ्यो दापयेत्ततः ।  
हृदयेन तु मन्त्रेण गुरुर्बीजादिवापयेत् ॥ ४०.२६॥  

तत्रस्था ब्राह्मणाः शैवशङ्करादि यथाक्रमम् ।  
हृदास्त्रेण विधायात्र सेचयेत्कुम्भतोयकैः ॥ ४०.२७॥  

यावत्कर्मादिकं तावत् सुगुप्तान्यङ्कुराणि तु ।  
अङ्कुरं चोर्ध्वग चैव पूण चेत्तु शुभावहम् ॥ ४०.२८॥  

अपूर्णानि च कुब्जानि वक्रतिर्यगतानि च ।  
श्यामलानि च शू यानि मूषिकभक्षितानि वै ॥ ४०.२९॥  

अङ्कुराण्यशुभान्यत्र तद्दोषशमनाय च ।  
अस्त्रेणैव शतं जप्त्वा घृतेनैव शतं हुनेत् ॥ ४०.३०॥  

ग्रामप्रदक्षिणं कुर्यात् तीर्थाङ्कुरमनिन्दितम् ।  
अङ्कुराणि च कर्मान्ते पयसाऽप्लाव्य बुद्धिमान् ॥ ४०.३१॥  

वाहयित्वा विधानज्ञस्सन्त्यजेत्तु जलाशये ।  
चतुर्विंशतिपक्षे तु प्रत्येकं चाष्टकं ग्रहेत् ॥ ४०.३२॥  

प्राक्सूत्रं वसुसूत्रं स्यादुदवसूत्रं तथैव च ।  
मध्ये व्योमपदं ग्राह्य लोपयेदभितोऽष्टकम् ॥ ४०.३३॥  

त्रिकोणाभ्यन्तरे मूर्त्या चतुर्दिक्षुक्रमाद्बुधः ।  
द्वारार्थञ्च महाशासु पदमेकं परित्यजेत् ॥ ४०.३४॥  

स्थण्डिलं कारयेत्तत्र तिलतण्डुलशालिभिः ।  
तस्य मध्ये लिखेत्पद्मं साष्टपत्र सकर्णिकम् ॥ ४०.३५॥  

स्थापयेत्कर्णिकामध्ये चन्द्रकुम्भं नवं शुभम् ।  
पालिके द्वे न्यसेद्धीमान् द्वाराणां पार्श्वयोर्बुधः ॥ ४०.३६॥  

विन्यसेद्घटिके द्वे च कोणेष्वेवं पदद्वये ।  
शेषेषु च शरावाणि स्थापयेद्धृदयेन तु ॥ ४०.३७॥  

पूजयित्वा यथान्यायं भागान्दिक्पालकान्वसून् ।  
वस्त्रेणाच्छाद्य परितः दर्भैश्चैव परिस्तरेत् ॥ ४०.३८॥  

शेषं पूर्ववदुद्दिष्टं विश्वामित्र महामुने ।  
कर्मणामभिवृद्ध्यर्थं कर्माङ्गं मङ्गलाङ्कुरम् ॥  

एवं यः कुरुते मर्त्यस्सर्वान् कामानवाप्नुयात् ॥ ४०.३९॥  

इति श्रीकुमारतन्त्रे अङ्कुरार्पणविधिर्नामचत्वारिंशत्पटलः ।  