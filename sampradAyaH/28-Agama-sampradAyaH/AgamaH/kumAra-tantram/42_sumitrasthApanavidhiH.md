+++
title = "४२ सुमित्रस्थापनविधिः"

+++
सुमित्रस्थापनं वक्ष्ये श‍ृणु कौशिक सुव्रत ।  
उक्त्वैव जननं पूर्वे प्रतिष्ठां च ततः परम् ॥ ४२.१॥  

वसिष्ठगोत्रो स्वर्णाक्ष पुत्रः काशीपुरे वसन् ।  
त्रिजन्मसु पुरा स्कन्दं समभ्यर्च्य यथाविधि ॥ ४२.२॥  

सुमित्र इति सेनान्या प्रोक्तः प्रीतेन देवलः ।  
सुब्रह्मण्यस्य सामीप्ये गाणपत्यमवाप्तवान् ॥ ४२.३॥  

मूलबेरार्थमत्यर्धं पञ्चांशं द्व्यर्धमेव च ।  
पञ्चाशं मुनिभागे च द्वात्रिंशे द्व्यंशमेव वा ॥ ४२.४॥  

उत्तमं नवतालेन सुमित्रं कारयेद्बुधः ।  
द्विनेत्रं द्विभुजं रक्तं सुवक्त्रं च सुयौवनम् ॥ ४२.५॥  

दक्षिणे शक्तिहस्तं च वामं च कटिबन्धनम् ।  
अलकं ज्योतिसंयुक्तं दंष्ट्रिणं रुचिराननम् ॥ ४२.६॥  

करण्डमकुटं वाऽपि जटामकुटमेव वा ।  
हस्तौ मुकुलवद्बद्धौ दक्षिणं शक्तिसंयुतम् ॥ ४२.७॥  

सर्वाभरणसंयुक्तमासनस्थानकं तु वा ।  
यज्ञोपवीतसंयुक्तं पद्मपीठोपरिस्थितम् ॥ ४२.८॥  

इत्थं रूपं सुमित्रस्य गुहेन विहितं पुरा ।  
लोहेन शिलया चैव कारयेन्मुनिपुङ्गव ॥ ४२.९॥  

प्रासादार्धं तदर्धं वाप्यैशान्ये तस्य गेहकम् ।  
एवं सङ्कल्प्य मतिमान् स्थापनं सम्यगाचरेत् ॥ ४२.१०॥  

षान्तं षष्ठस्वरोपेतं सुमित्रस्यैव बीजकम् ।  
उत्तरायणकाले तु शुक्लपक्षे शुभेदिने ॥ ४२.११॥  

प्रासादस्याग्रके वाऽपि पश्चिमे चोत्तरेपि वा ।  
षोडशद्वादशस्तम्भयुक्तं मण्डपमाचरेत् ॥ ४२.१२॥  

कृत्वाऽथ वेदिकामध्ये तत्त्रिभागैकभागेतः ।  
चतुरश्रं चतुर्दिक्षु प्रधानं तु षडश्रकम् ॥ ४२.१३॥  

नाभियोनिसमायुक्तं सर्वलक्षणसंयुतम् ।  
मण्डपं समलङ्कृत्य वितानस्तम्भवेष्टनैः ॥ ४२.१४॥  

दर्भमालासमायुक्तं दशायुधसमायुतम् ।  
उत्तरे स्नानवेदिं तु तदर्धेनैव कारयेत् ॥ ४२.१५॥  

रत्नन्यासं यथान्यायं सुदृढं कारयेद्बुधः ।  
नयनोन्मीलनं कुर्यान्नेत्रयुग्मदिने शुभे ॥ ४२.१६॥  

बेरशुद्धिं ततः कृत्वा कुर्याद्ग्रामप्रदक्षिणम् ।  
एकरात्रं त्रिरात्रं वा जले चैवाधिवासयेत् ॥ ४२.१७॥  

स्थण्डिलं वेदिकोर्ध्वे तु कल्पयेच्छालितण्डुलैः ।  
शयनं कल्पयेद्विद्वानण्डजाद्यैरनुक्रमात् ॥ ४२.१८॥  

जलादुत्तीर्य विमलतुङ्गवेद्युपरिन्यसेत् ।  
अष्टमृत्सलिलैर्विद्वान् तल्लिङ्गेनाभिषेचयेत् ॥ ४२.१९॥  

कौतुकं बन्धयित्वाथ गन्धमाल्यैर्विभूषयेत् ।  
शयने शाययेद्बिम्बं प्राक्शिरश्चोर्ध्ववक्त्रकम् ॥ ४२.२०॥  

नववस्त्रद्वयेनैव छादयेत्तु सुमित्रकम् ।  
षट्सूत्रं सापिधानञ्च सवस्त्रं हेमसंयुतम् ॥ ४२.२१॥  

सुमित्रस्य शिरोभागे स्थापयेत्कुम्भमुत्तमम् ।  
तस्मिन् सुमित्रमावाह्य स्वबीजं साङ्गमुच्चरेत् ॥ ४२.२२॥  

अभितः कलशानष्टौ न्यसेत् प्रागाद्यनुक्रमात् ।  
इन्द्रादिलोकपालांश्च स्वस्वनामभिरर्चयेत् ॥ ४२.२३॥  

अर्चयित्वा सुगन्धांश्च नैवेद्यं दापयेत्ततः ।  
वास्तुहोमं ततः कृत्वा पर्यग्निकरणं ततः ॥ ४२.२४॥  

समिदाज्य चरुं लाजं सक्तुचैव तिलानपि ।  
मुद्गं सुमित्रमूलेन षडङ्गेनैव होमयेत् ॥ ४२.२५॥  

तदर्धं वा तदर्धं वा द्रव्यान्ते व्याहृतिं हुनेत् ।  
स्पृष्ट्वा स्पृष्ट्वा विशेषेण हृदापूर्णाहुतिं हुनेत् ॥ ४२.२६॥  

प्रातः स्नात्वा तु विधिवत्कृतनित्यविधिर्गुरुः ।  
प्राक् शिरोऽर्पणकं कुर्यात् हेमदूर्वाङ्कुराक्षतैः ॥ ४२.२७॥  

जयादिरभ्याधानञ्च राष्ट्रभृच्च क्रमाद्धुनेत् ।  
स्नानवेद्यां चलं बेरमचलं मानुषे पदे ॥ ४२.२८॥  

संस्थाप्य स्थापयेद्विद्वानष्टमृत्सलिलेन च ।  
आपोहिष्ठेति मन्त्रेण पावमानेन वा पुनः ॥ ४२.२९॥  

अभ्यसेत् षडक्षरं न्यासं ब्रह्माङ्गानि ततः परम् ।  
कुम्भमादाय मतिमान् कृत्वा धामप्रदक्षिणम् ॥ ४२.३०॥  

बेराग्रे स्थण्डिले न्यस्त्वा सुमुहूर्ते सुलग्नकै ।  
कुम्भाद्बीजं समादाय बेरस्य हृदि विन्यसेत् ॥ ४२.३१॥  

प्राणप्रतिष्ठकां कुर्यात् यथाविधि समाहितः ।  
अर्चयेद्गन्धपुष्पाद्यर्धूपदीपैः प्रदापयेत् ॥ ४२.३२॥  

आचार्यं पूजयेत्पश्चात् वस्त्रहेमाङ्गुलीयकैः ।  
उत्तमं दशनिष्कन्तु मध्यमन्तु तदर्धकम् ॥ ४२.३३॥  

तदर्धमधमं ज्ञेयं देशिकस्य तु दक्षिणा ।  
ब्राह्मणान् भोजयेत्पश्चाच्छिवभक्तांश्च वैदिकान् ।  
एवं यः कुरुते मर्त्यः सर्वपापैः प्रमुच्यते ॥ ४२.३४॥  

इति श्रीकुमारतन्त्रे सुमित्रस्थापनविधिर्नामद्विचत्वारिंशत्पटलः ॥  
