+++
title = "२० पञ्चगव्यविधिः"

+++
पञ्चगव्यविधिं वक्ष्ये श‍ृणुष्व कुशिकात्मज ।  
सर्वपापक्षयकरं सर्वव्याधिविनाशनम् ॥ २०.१॥  

हर्म्याग्रे मण्डपे रम्ये गोमयेनानुलेपिते ।  
हस्तमात्रप्रविस्तारं पञ्चाङ्गुलसमन्वितम् ॥ २०.२॥  

स्थण्डिलं शालिभिः कल्प्य रक्तवर्णैः मनोरमैः ।  
ततो नवपदं कल्प्य तन्मध्ये नलिनं लिखेत् ॥ २०.३॥  

सकलीकृत्य सम्प्रोक्ष्य दर्भैश्चैव परिस्तरेत् ।  
शिवादिविद्यातत्त्वान्तं नवकोष्ठेषु पूजयेत् ॥ २०.४॥  

सौवर्णं राजतं ताम्रं मृण्मयं वाऽथ गृह्य च । (राजतं पातं)  
अस्त्रेण क्षाल्य विन्यस्य मध्यादिक्रमयोगतः ॥ २०.५॥  

सुप्रतिष्ठं सुशान्तं च तेजोरूपमथामृतम् ।  
रत्नोदयं ततो व्यक्तं पात्राणि प्रणिपातयेत् ॥ २०.६॥ (रत्नोदक ततो व्यक्तं पात्राणि प्रणिपाद्यजेत्)  

तेषु क्षीरं दधिघृतं गोमूत्रं गोमयं क्रमात् ।  
कुशोदकं ततोऽग्न्यादि पिष्टामलकरात्रिकम् ॥ २०.७॥  

क्षिप्त्वा ब्रह्मषडङ्गैश्च पूजयित्वा यथाविधिः ।  
सकूर्चं सहितास्त्रेण पूजितं रक्षितं तथा ॥ २०.८॥ (सकूर्चं संहिता)  

अमृतीकृत्य विधिवद्विदध्यात् पञ्चगव्यकम् ।  
सर्पिर्दधिघृतं चैव गोमयं गोजलं तथा ॥ २०.९॥  

कुशोदकं क्रमादंशमेकं द्वित्रि च वेद षट् । (द्वित्रि एक)  
श्वेतवर्णं गवां क्षीरं पीतवर्णं गवां दधि ॥ २०.१०॥  

कृष्णवर्णं गवां सर्पिं रक्तवर्णं च गोजलम् ।  
गोमयं कपिलायां वा यथालाभं ग्रहेत्सुधीः ॥ २०.११॥  

क्षीरं वै शुक्रदैवत्यं दधि वै सोमदैवतम् ।  
सर्पिश्च रुद्रदैवत्यं गोमयस्य बृहस्पतिः ॥ २०.१२॥  

गोमूत्रमग्निदेवत्यं शालिपिष्टं च शङ्करी ।  
लक्ष्मीरामलकस्यैव रजन्यास्तु सरस्वती ॥ २०.१३॥  

कुशोदकस्य गङ्गा च अधिदेवाः प्रकीर्तिताः ।  
भारद्वाजः काश्यपश्च शालिहोत्रोऽथ गौतमः ॥ २०.१४॥ (काश्यपश्च विश्वामित्रो)  

आत्रेयश्चैव पञ्चैते गव्यानामृषयः क्रमात् ।  
भार्गवोऽगस्त्य आङ्गीरः शक्तिपिष्टादिकेर्षयः ॥ २०.१५॥  

क्षीरं मोक्षप्रदं ज्ञेयं दधिव्याधिविनाशनम् ।  
घृतं कुष्ठविनाशार्थं गोमूत्रं पुत्रवृद्धिदम् ॥ २०.१६॥  

गोमयं रोगनाशार्थ पञ्चगव्यफलं लभेत् ।  
प्रातः कालेऽभिषेकञ्च सर्वपापविनाशनम् ॥ २०.१७॥  

माध्यन्दिनेऽभिषेकं च सर्वशान्त्यर्थमुच्यते ।  
सायङ्कालाभिषेकेण सर्वव्याधिविनाशनम् ॥ २०.१८॥  

गायत्र्या चैव गोमूत्रं गन्धद्वारेति गोमयम् ।  
आप्यायस्वेति च क्षीरं दधिक्राविण्णोति वै दधि ॥ २०.१९॥  

ततः शुक्रमसीत्याज्यं देवस्यत्वा कुशोदकम् ।  
एवं संहारमार्गेण संयोज्यान्ते कुशोदकम् ॥ २०.२०॥  

जगद्भुवादिषण्मन्त्रैर्जपित्वास्त्रेण रक्ष्य च ।  
धूपदीपादिकं दत्वा ततः पूजां समाचरेत् ।  
पञ्चगव्याभिषेकेण महापातकनाशनम् ॥ २०.२१॥  

इति श्रीकुमारतन्त्रे पञ्चगव्यविधिर्नाम विंशः पटलः ।  