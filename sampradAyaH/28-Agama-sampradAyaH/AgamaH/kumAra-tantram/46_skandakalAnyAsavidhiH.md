+++
title = "४६ स्कन्दकलान्यासविधिः"

+++
ततः स्कन्दकलान्यासं सैकत्रिंशत्कलास्मृतम् ।  
स्कन्दसूक्तस्य षण्मन्त्रैः सकलाभिर्न्यसेत् सुधीः ॥ ४६.१॥  

सैकत्रिंशत्कलां वक्ष्ये श‍ृणु कौशिक सुव्रत ।  
जया बलोन्नता वामा नन्दिनी विजया रमा ॥ ४६.२॥  

सेना माया च शान्ती च सत्या सूक्ष्मा सुमत्यपि ।  
वज्रामृता यशश्चैव वरिष्ठा सुप्रतिष्ठिका ॥ ४६.३॥  

रुचिरा भ्रामिणी भूती मान्या जीवातुरेव च ।  
शुद्धा कृपा सत्वरा च जगती वरदा ततः ॥ ४६.४॥  

कामदा हरिणी श्यामा सैकत्रिंशत्कला स्मृताः ।  
स्कन्दसूक्तस्य षण्मन्त्रैः प्रथमे षट्कला शिरः ॥ ४६.५॥  

द्वितीये षट्कला वक्त्रे तृतीये पञ्चमी कला ।  
हृदये कण्ठदेशे तु बाह्वोर्नाभौ तु विन्यसेत् ॥ ४६.६॥  

वेदमन्त्रैः कला पञ्च कुक्षौ पृष्ठे ततः परम् ।  
उरः स्थले च गुह्ये च शिश्ने चैव न्यसेद् बुधः ॥ ४६.७॥  

एते मन्त्रकला वेदा ऊर्वोर्जान्वोश्च विन्यसेत् ।  
षष्ठे मन्त्रे कला पञ्च जङ्घयोः पादयोरपि ॥ ४६.८॥  

व्यापकाञ्जलिना धीमान् न्यसेदेवं विधानतः ।  
सैकत्रिंशत्कलान्यासं न ज्ञात्वा न समर्चयेत् ॥ ४६.९॥  

तस्मात् सर्वप्रयत्नेन न्यासं कृत्वार्पयेद् गुहम् ।  
य एतत् कुरुते नित्यं सोऽग्निष्टोमफलं लभेत् ॥ ४६.१०॥  

कलान्यासक्रमः -  
ॐ जगद्भुवं जयायै नमः ।     । १।    --ईशानमूर्ध्नि  
ॐ बहुतो वलायै नमः ।     । २।    --पूर्वमूर्ध्नि  
ॐ हुतं उन्नतायै नमः ।     । ३।    --दक्षिणमूर्ध्नि  
ॐ वचद्भुवे वामायै नमः ।     । ४।    --उत्तरमूर्ध्नि  
ॐ नमस्तेऽस्तु नन्दिन्यै नमः ।     । ५।    --पश्चिममूर्ध्नि  
ॐ विश्वभुवे विजयायै नमः ।     । ६।    --नैरृतमूर्ध्नि  
ॐ जगद्भुवोऽधिपतिर्जरायै नमः ।     । ७।    --ईशानवक्त्रे  
ॐ सेनानीः सेनायै नमः ।     । ८।    --पूर्ववक्त्रे  
ॐ मयूरप्रियायै नमः ।     । ९।    --दक्षिणवक्त्रे  
ॐ षडाननः शान्त्यै नमः ।     । १०।    --उत्तरवक्त्रे  
ॐ सत्त्वायाहं नमस्तेऽस्तु सत्यायै नमः ।     । ११।    --पश्चिमवक्त्रे  
ॐ सुखं वहस्व सूक्ष्मायै नमः ।     । १२।    --नैरृतवक्त्रे  
ॐ सुब्रह्मण्य सुमत्यै नमः ।     । १३।    --हृदये  
ॐ बृहस्पतेः सुतां प्रज्ञायै नमः ।     । १४।    --गले  
ॐ अस्य पद्मयोने अमृतायै नमः ।     । १५।    --दक्षिणबाहौ  
ॐ अयस्यात्मयशसे नमः ।     । १६।    --वामबाहौ  
ॐ वहने वहन्तु वरिष्ठायै नमः ।     । १७।    --नाभौ  
ॐ सुब्रह्मण्य सुप्रतिष्ठायै नमः ।     । १८।    --कुक्षौ  
ॐ रुद्रभुवे रुचायै नमः ।     । १९।    --पृष्ठे  
ॐ ब्रह्मभुवे भ्रामिण्यै नमः ।     । २०।    --उरसि  
ॐ भुवद्भुवे भूत्यै नमः ।     । २१।    --गुह्ये  
ॐ अभूताय मान्यायै नमः ।     । २२।    --शिश्ने  
ॐ जगद्भुवे जीवातवे नमः ।     । २३।    --दक्षिणोरौ  
ॐ सुब्रह्मण्य रुद्धायै नमः ।     । २४।    --वामोरौ  
ॐ कृत्तिकासुतकृपायै नमः ।     । २५।    --दक्षिणजानुनि  
ॐ षष्ठाङ्गसत्त्वरायै नमः ।     । २६।    --वामजानुनि  
ॐ जगद्भवे जगत्यै नमः ।     । २७।    --दक्षिणजङ्घायां  
ॐ वचद्भुवे वरदाय नमः ।     । २८।    --वामजङ्घयां  
ॐ स्कन्दविशाखिने कामदायै नमः ।     । २९।    --दक्षिणपादे  
ॐ हव्यं यस्माद्धरिभ्यै नमः ।     । ३०।    --वामपादे  
ॐ षण्मुखाय श्यामायै नमः ।     । ३१।    --व्यापकाञ्जलिः  

इति श्रीकुमारतन्त्रे स्कन्दकलान्यासविधिर्नाम षट्चत्वारिंशत्पटलः ।  