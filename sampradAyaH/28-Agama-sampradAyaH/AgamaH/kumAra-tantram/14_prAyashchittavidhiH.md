+++
title = "१४ प्रायश्चित्तविधिः"

+++
कौशिकः-  
उत्सवस्योपकरणे क्रियामन्त्रविहीनके ।  
निमित्ते समनुप्राप्ते पूजाविच्छिन्नके पुनः ॥ १४.१॥  

प्रायश्चित्तं कथं देव वक्तुमर्हसि शङ्कर ।  
ईश्वर उवाच-  
साधु साधु त्वया पृष्टं तच्छृणुष्व महामुने ॥ १४.२॥  

मायूरयागहीने तु ध्वजारोहणहीनके ।  
ध्वजलक्षणहीने तु दण्डह्रस्वादिहीनके ॥ १४.३॥  

स्कन्धहीने वेदिहीने ध्वजदण्डस्य भग्नके ।  
ध्वजस्य रज्जुविच्छिन्ने तत्रैव ध्वजपातने ॥ १४.४॥  

ध्वजघण्टाविहीने तु घण्टापातनके पुनः ।  
भेरीताडनहीने च वेदिकुण्डविहीनके ॥ १४.५॥  

वेद्यूर्ध्वस्थण्डिले हीने यागशालादिदग्धके ।  
घोणच्छेदेन पतिते छिन्नयोर्यजनेऽपि च ॥ १४.६॥  

शालालङ्करणे वस्त्रे दग्धे सति घटैः सह ।  
वितानध्वजहीने च तोरणानां विहीनके ॥ १४.७॥  

स्रुकूस्रुवौ तु विहीने चेदेतौ लक्षणहीनके ।  
दर्भविष्टरहीने च होमद्रव्यविहीनके ॥ १४.८॥  

दशायुधविहीने च अष्टमङ्गलहीनके ।  
अङ्कुरार्पणहीने तु पालिकादिर्विहीनके ॥ १४.९॥  

अस्त्रयागविहीने च कुम्भस्नपनहीनके ।  
कुम्भवस्त्रविहीने च सुकूर्चविधिहीनके ॥ १४.१०॥  

कुम्भे जले विहीने च हेमरत्नविहीनके ।  
सूत्रवेष्टनहीने च वेदिवस्त्रविहीनके ॥ १४.११॥  

नैवेद्यादिविहीने च यागदीपविहीनके ।  
कुण्डे च वह्निविच्छिन्ने प्रणीताभिन्नचालने ॥ १४.१२॥  

मन्त्रहीने क्रियाहीने समित्परिधिहीनके ।  
बलिद्रव्यविहीने च बलिदानविहीनके ॥ १४.१३॥  

बलिलिङ्गविहीने च तद्दिने पतितेऽथवा ।  
अस्त्रेशपतने भङ्गे वेणुदण्डविहीनके ॥ १४.१४॥ (अस्त्रेशपतने भग्ने)  

आयुधानि प्रणष्टे च भिन्ने वा पतितेऽथवा ।  
बलिपीठविहीने च बलिदानविहीनके ॥ १४.१५॥  

बलिदीपविहीने च रात्रिकालेमहामुने ।  
बलिदाने च याने च कालातिक्रमणे सति ॥ १४.१६॥  

उत्सवे यानहीने च तत्काले कलहे सति ।  
पूजापर्युषिते द्रव्ये सङ्कुले प्रतिमासु च ॥ १४.१७॥  

यानकाले तथा बेरे पतने चाङ्गहीनके ।  
दीक्षान्तरैश्च शूद्रैश्च प्रतिमास्पर्शने तथा ॥ १४.१८॥  

तेनैव यागशाला च स्पृष्टे च शुनकादिना ।  
उत्सवे यत्र तद्ग्रामे मनुष्ये च मृते सति ॥ १४.१९॥  

परिवेष्टनहीने च नीराजनविहीनके ।  
पताकाद्यग्निना दग्धे युद्धारम्भविहीनके ॥ १४.२०॥  

रक्षासूत्रविहीने च कौतुकस्नानहीनके ।  
चूर्णोत्सवविहीने च तीर्थकर्मविहीनके ॥ १४.२१॥  

वेद्यूर्ध्वैः स्थापितैः कुम्भैरभिषेकविहीनके ।  
ध्वजावरोहणे हीने शुद्धस्नानविहीनके ॥ १४.२२॥  

दिनाधिके तथा न्यूने यानकाले महोत्सवे ।  
पीठोद्वासनहीने च सुमित्रायानहीनके ॥ १४.२३॥  

आरभ्य चान्यतन्त्रेण स्कन्दयागे कृते सति ।  
आचार्यदक्षिणाहीने द्विजभोजनहीनके ॥ १४.२४॥  

ग्रामकर्तृनृपाणां च लग्नर्क्षप्रतिकूलके ।  
यागोपकरणं सर्वमदत्ते देशिकाय वै ॥ १४.२५॥  

एवमादिसमुत्पन्ने प्रायश्चित्तं विधीयते ।  
मयूरयागहीनं चेद्दुष्टसर्पविवर्धनम् ॥ १४.२६॥  

मयूरस्नपनं कृत्वा गन्धपुष्पादिभिर्यजेत् ।  
मुद्गान्नञ्च निवेद्याथ शान्तिहोमं समाचरेत् ॥ १४.२७॥  

मयूरयागविधिना प्रागुक्तेन समाचरेत् ।  
ध्वजारोहणहीनश्चेत् ध्वजलक्षणहीनके ॥ १४.२८॥  

तद्राष्ट्रं भयमाप्नोति राजा दौर्जन्यमाप्नुयात् ।  
ध्वजसङ्कल्पविधिना तद्दोषशमनाय च ॥ १४.२९॥  

शान्तिहोमं ततः कुर्याद्ध्वजमारोपयेत्पुनः ।  
ध्वजदण्डादिके न्यूने स्कन्दयष्टिविहीनके ॥ १४.३०॥  

उपवेदिविहीनश्चेत् परचक्राद्भयं भवेत् ।  
शिल्पिनं हन्ति सहसा महान्दोषो गुरोर्भवेत् ॥ १४.३१॥  

पुनः सलक्षणं दण्डं स्थाप्य सङ्कल्प्य वेदिकाम् ।  
दण्डसम्प्रोक्षणं कृत्वा तदा शान्तिद्वयं जपेत् ॥ १४.३२॥  

ध्वजदण्डविभिन्ने च परभूपाद्भयं भवेत् ।  
शान्तिहोमं ततः कृत्वा पुनः सन्धानमाचरेत् ॥ १४.३३॥  

ध्वजस्य रज्जुविच्छिन्ने तत्रैव ध्वजपातने ।  
कर्तारञ्च गुरुं हन्ति शान्तिहोमं समाचरेत् ॥ १४.३४॥  

अन्यं रज्जुं दृढं ग्राह्यं बध्वा सम्प्रोक्षयेद्बुधः ।  
घण्टाविहीने पतिते बालानां नाशनं भवेत् ॥ १४.३५॥  

पुण्याहं वाचयित्वाथ मूलमन्त्रशतं जपेत् ।  
घण्टामस्त्रेण सम्प्रोक्ष्य पुनः सन्धानमाचरेत् ॥ १४.३६॥  

भेरीताडनहीनं चेत् भूतप्रेतादिवर्धनम् ।  
स्कन्दस्य स्नपनं कृत्वा ततो भेरीं प्रताडयेत् ॥ १४.३७॥  

घोषकाले तु तद्घोणा छेदे वा पतितेऽपि वा ।  
चर्मच्छेदेपि तद्राष्ट्रे सस्यनाशं भवेद्ध्रुवम् ॥ १४.३८॥  

मयूरमूलमन्त्रेण हुत्वा जप्त्वा शतं जपेत् ।  
परिग्राह्यान्यभेरीं च तडायेद्विधिना बुधः ॥ १४.३९॥  

यागशालाविहीनश्चेत् वेदिकुण्डविहीनके ।  
एतल्लक्षणहीनं चेत् भवेत्तद्ग्रामनाशनम् ॥ १४.४०॥  

सहसा विधिना कृत्वा पुण्याहं वाचयेत्ततः ।  
शान्तिहोमं ततः कृत्वा तदूर्ध्वं कर्म कारयेत् ॥ १४.४१॥  

वेद्यूर्ध्वे स्थण्डिले हीने सस्यानां नाशनं भवेत् ।  
गव्यैः सम्प्रोक्ष्य मतिमान्मूलमन्त्रैः शतं जपेत् ॥ १४.४२॥  

स्थण्डिलं विधिना कृत्वा तत्र कुम्भान् न्यसेत्ततः ।  
यागशालाग्निना दग्धे मध्ये वा चोत्सवस्य तु ॥ १४.४३॥  

राजा मरणमाप्नोति परचक्राद्भयं भवेत् ।  
सर्वांस्तान्सहसा त्यक्त्वा सर्वं सङ्कल्प्य पूर्ववत् ॥ १४.४४॥  

दिशाहोमं ततः कृत्वा पुनरुत्सवमाचरेत् ।  
विधिना मुनिशार्दूल तद्दिने तु गुरुत्तमाः ॥ १४.४५॥  

केवलं यागशाला हि दग्धे कुर्याच्च पूर्ववत् ।  
पुण्याहं वाचयित्वाथ शान्तिहोमं समाचरेत् ॥ १४.४६॥  

गुहस्य स्नपनं कृत्वा विशेषाराधनं चरेत् ।  
शालालङ्करणे वस्त्रे दग्धे सति पटैस्सह ॥ १४.४७॥  

वितानध्वजहीने च तोरणादिविहीनके ।  
महाव्याधिर्भवेद्राज्ये कल्याणानि विनश्यति ॥ १४.४८॥  

स्नपनं पूर्ववत्कृत्वा शान्तिहोमं समाचरेत् ।  
स्रक्स्रुवौ च विहीनौ चेत्तल्लक्षणविहीनके ॥ १४.४९॥  

तद्ग्रामवासिनां विप्र ज्वरमारी प्रजायते ।  
शान्तिहोमं ततः कृत्वा कारयेत्तौ सलक्षणौ ॥ १४.५०॥  

दर्भविष्टरहीने च शस्त्रबाधा भवेन्नृणाम् ।  
मूलमन्त्रैश्शतैर्हुत्वा दर्भैः परिधिना नयेत् ॥ १४.५१॥  

होमद्रव्यविहीनं चेदनावृष्टिर्भविष्यति ।  
महाव्याहृतिभिर्हुत्वा चास्त्रेणैव शतं हुनेत् ॥ १४.५२॥  

तक्तद्द्र्व्यं हुनेद्धीमान शास्त्रदृष्टेन वर्त्मना ।  
दशायुधविहीने च तस्करैर्भयमादिशेत् ॥ १४.५३॥  

दशाक्षरेण मन्त्रेण जुहुयात्तु शताहुतिम् ।  
सहसा लक्षणैः कृत्वा प्रोक्ष्य स्थानेषु विन्यसेत् ॥ १४.५४॥  

अष्टमङ्गलहीने च स्त्रीणां नाशकरं भवेत् ।  
स्कन्दसूक्तस्य षण्मन्त्रैरष्टवारं हुनेत्सुधीः ॥ १४.५५॥  

कृत्वाष्टमङ्गलं भूयः प्रोक्ष्य सङ्कल्पयेत्क्रमात् ।  
अङ्कुरार्पणहीने च पालिकादिविहीनके ॥ १४.५६॥  

सर्वेषां लक्षणे हीने सस्यनाशं न संशयः ।  
शान्तिहोमं ततः कृत्वा कारयेदङ्कुरार्पणम् ॥ १४.५७॥  

अस्त्रयागविहीने च महामारी प्रजायते ।  
मूर्तिहोमं ततः कृत्वा स्नपनं षण्मुखस्य वै ॥ १४.५८॥  

यागाधिवासनं तत्र कुर्यात्पूर्वोक्तमार्गतः ।  
कुम्भस्थापनहीने च कुम्भहीने च निर्जले ॥ १४.५९॥  

हेमरत्नविहीने च सूत्रवेष्टनहीनके ।  
अपिधानविहीने च कुम्भरत्नविहीनके ॥ १४.६०॥  

वेदिवस्त्रविहीने च नैवेद्यादिविहीनके ।  
दुर्भिक्षं जायते भूमौ मूर्तिहोमं समाचरेत् ॥ १४.६१॥  

मूलेनैव शतं जप्त्वा सर्वकर्म समाचरेत् ।  
यागदीपविहीने च नेत्ररोगं भवेद्भुवि ॥ १४.६२॥  

शान्तिहोमं ततः कृत्वा दीपं द्विगुणमानयेत् ।  
कुण्ड च वह्निविच्छिन्ने दुर्भिक्षं जायते भुवि ॥ १४.६३॥  

निष्फलं तस्य तत्कर्म शान्तिहोमं समाचरेत् ।  
भस्मधारं ततोद्वास्य विधानाग्निं निधापयेत् ॥ १४.६४॥ (ततोद्वास्य विधिना)  

समिदाज्येन चरुणा मूलेनैव शतं हुनेत् ।  
द्रव्यान्ते व्याहृतिं हुत्वा यदस्मिन्निति होमयेत् ॥ १४.६५॥  

प्रणीतिर्लीयते भिन्ने गवां व्याधिस्तु जायते ।  
इदं विष्ण्विति मन्त्रेण होमयेद् द्वादशाहुतिम् ॥ १४.६६॥  

जुहुयादस्त्रमन्त्रेण शतं वै षोडशाहुतिम् ।  
प्रणीतां पूर्ववत्कृत्वा तदूर्ध्वं कर्म कारयेत् ॥ १४.६७॥  

मन्त्रहीने क्रियाहीने दारिद्य्रं जायते गुरोः ।  
महोन्मादो भवेद्भूमौ मूर्तिहोमं समाचरेत् ॥ १४.६८॥  

मूलेनैव शतं जप्त्वा तथा पाशुपतं जपेत् ।  
उक्तद्रव्यैश्च मन्त्रैश्च विधिना होममाचरेत् ॥ १४.६९॥  

समित्परिधिहीने च प्रजा दुःखमवाप्नुयात् ।  
शान्तिहोमं ततः कृत्वा समित्परिधिमानयेत् ॥ १४.७०॥  

बलिद्रव्यविहीने च बलिदानविहीनके ।  
सस्यानां नाशनं तत्र क्षुद्बाधा जायते नृणाम् ॥ १४.७१॥  

कृत्वा तदा मूर्तिहोमं स्कन्दमूलं शतं जपेत् ।  
बलिद्रव्यं समासाद्य बलिदानं समाचरेत् ॥ १४.७२॥  

बलिलिङ्गविहीने तु भिन्ने च पतितेऽथवा ।  
कर्तुविनाशो भवति परिवारस्य दुर्दशा ॥ १४.७३॥  

शान्तिहोमं ततः कृत्वा मूलेनैव शतं हुनेत् ।  
बलिलिङ्गं नवं कृत्वा पुनश्च बलिमाचरेत् ॥ १४.७४॥  

अस्त्रेशपतिते हीने नष्टे च मुनिपुङ्गव ।  
राष्ट्रग्रामनृपाणां च शत्रुभिर्भयमादिशेत् ॥ १४.७५॥  

पतितश्चेत्तु सम्प्रोक्ष्य शान्तिहोमं समाचरेत् ।  
भिन्ने नष्टे पुनः कृत्वा सम्प्रोक्षणमथाचरेत् ॥ १४.७६॥  

शान्तिहोमं ततः कृत्वा तन्मूलेन शतं हुनेत् ।  
पुनर्बलिं ततः क्षिप्त्वा ब्राह्मणान्भोजयेत्ततः ॥ १४.७७॥  

अस्त्रस्य दण्डभग्ने च नवदण्डं प्रयुज्य च ।  
पञ्चगव्येन सम्प्रोक्ष्य बलिशेषं समाचरेत् ॥ १४.७८॥  

आयुधानि प्रणष्टे च भिन्ने वा पतितेऽपि वा ।  
प्रवर्तते महामारी यागो राक्षसभुग्भवेत् ॥ १४.७९॥  

षडक्षरेण मन्त्रेण जपेदष्टोत्तरं शतम् ।  
नष्टे भिन्ने पुनः कृत्वा प्रोक्ष्य संस्थापयेत्सुधीः ॥ १४.८०॥  

बलिपात्रविहीने च धनधान्यक्षयं भवेत् ।  
शान्तिहोमं ततः कृत्वा सहसा पात्रमानयेत् ॥ १४.८१॥  

बलितालविहीने च न तुष्टाः सन्धिदेवताः ।  
मूर्तिहोमं ततः कृत्वा जगतस्त्राणनाशनम् ॥ १४.८२॥  

बलिदीपविहीने तु ग्रामलक्ष्मी गता भवेत् ।  
स्कन्दगायत्रिमन्त्रेण जपेदष्टोत्तरं शतम् ॥ १४.८३॥  

द्विगुणं दीपमारोप्य बलिशेषं समाचरेत् ।  
बलिदाने च याने च कालातिक्रमणे सति ॥ १४.८४॥  

तद्ग्रामस्य क्षयं प्रोक्तं शान्तिहोमं समाचरेत् ।  
बलिदानं देवयानं कारयेन्मुनिपुङ्गव ॥ १४.८५॥  

उत्सवे यागहीने च कर्तुमरणमादिशेत् ।  
मूर्तिहोमं ततः कृत्वा कौतुकं स्थाप्य चार्चयेत् ॥ १४.८६॥  

यानक्रमेण मतिमान् कुर्याद्ग्रामप्रदक्षिणम् ।  
तत्काले कलहं विप्र तद्राष्ट्रं कलहं भवेत् ॥ १४.८७॥  

शान्तिहोमं ततः कृत्वा जपेदस्त्राणुना शतम् ।  
पूजापर्युषितं द्रव्यं सङ्कुले प्रतिमासु च ॥ १४.८८॥  

परचक्राद्भयं भूमौ महामारी प्रवर्तते ।  
शान्तिहोमं ततः कृत्वा जपेत् पाशुपतं शतम् ॥ १४.८९॥  

यानकाले तथा बेरे पतने चाङ्गहीनके ।  
ग्रामराष्ट्रनृपाणां च नाशनं भवति ध्रुवम् ॥ १४.९०॥  

स्नपनं तत्र कुर्वीत शान्तिहोमं तु कारयेत् ।  
पुनर्यानं प्रकर्तव्यं पतने मुनिपुङ्गव ॥ १४.९१॥  

शिरो बाहुस्तथा पादौ हीने तु परिवर्जयेत् ।  
पूर्ववत् प्रतिमां कृत्वा जलाधिवासनं विना ॥ १४.९२॥  

प्रतिष्ठां विधिना कृत्वा पुनरुत्सवमाचरेत् ।  
वाहनायुधवस्त्रादिकर्णाङ्गुलिविहीनके ॥ १४.९३॥  

पद्मबन्धविहीने तु पुनः सन्धानमाचरेत् ।  
सम्प्रोक्षणं ततः कृत्वा कुर्यात् ग्रामप्रदक्षिणम् ॥ १४.९४॥  

मूर्तिहोमं ततः कृत्वा ब्राह्मणान् भोजयेत्सुधीः ।  
दीक्षान्तरैस्तथा शूद्रैः प्रतिमास्पर्शिते यदि ॥ १४.९५॥  

तथैव यागशालायां संस्पृष्टे च शुना तथा ।  
तद्ग्रामवासिनां शीघ्रं स्थानभ्रष्टं न संशयः ॥ १४.९६॥  

पुण्याहं वाचयित्वाथ गव्यैः सम्प्रोक्षयेत्सुधीः ।  
स्नपनं कारयेद्बिम्बे शान्तिहोमं तु कारयेत् ॥ १४.९७॥  

उत्सवं यत्र तद्ग्रामे मनुजे तु मृते सति ।  
वर्णानां दूषणोत्पत्तिः शीघ्रं त्यक्त्वा तु तच्छतम् ॥ १४.९८॥  

मूर्तिहोमं ततः कृत्वा हुनेदस्त्राणुना शतम् ।  
परिवेष्टनहीने च राजाज्ञा क्षीयते भुवि ॥ १४.९९॥  

स्कन्दसूक्तशतं जप्त्वा शान्तिहोमं समाचरेत् ।  
नीराजनविहीने तु भवेदग्निभयं भुवि ॥ १४.१००॥  

षडक्षरेण मन्त्रेण शतं जप्त्वा स मन्त्रवित् ।  
नीराजनं ततः कुर्यात् शास्त्रदृष्टेन वर्त्मना ॥ १४.१०१॥  

पताका ह्यग्निना दग्धे महावातप्रकोपनः ।  
तत्त्यक्त्वा सहसा मन्त्री जपेदस्त्राणुना शतम् ॥ १४.१०२॥  

मूर्तिहोमं ततः कृत्वा पञ्चशान्तिं जपेत् पुनः ।  
युद्धारम्भविहीनं तु बालानां नाशनं भवेत् ॥ १४.१०३॥  

मूर्तिहोमं ततः कृत्वा युद्धारम्भमथाचरेत् ।  
रक्षासूत्रविहीने तु लोकरक्षा विनश्यति ॥ १४.१०४॥  

अयुतं जप्य चास्त्राणुं कौतुकं बन्धयेत्ततः  
कौतुकस्नानहीने तु वृषं नश्यत्यसंशयः ॥ १४.१०५॥  

मूर्तिहोमं ततः कृत्वा कौतुकस्नानमाचरेत् ।  
चूर्णोत्सवविहीने तु भवेयुर्विधवा स्त्रियः ॥ १४.१०६॥  

दशाक्षरेण मन्त्रेण हुनेदष्टोत्तरं शतम् ।  
मूलमन्त्रशतं जप्त्वा चूर्णोत्सवमथाचरेत् ॥ १४.१०७॥  

तीर्थकर्मविहीने तु तद्राष्ट्रं जलवर्जितम् ।  
अस्त्राणुना शतं जप्त्वा तीर्थकर्म समाचरेत् ॥ १४.१०८॥  

वेद्यूर्ध्वे स्थापितैः कुम्भैरभिषेकविहीनके ।  
निष्फलं यागकर्म स्यात् मूर्तिहोममथाचरेत् ॥ १४.१०९॥  

मूर्तिहोमं ततः कृत्वा कुर्यात्तैरभिषेचनम् ।  
ध्वजावरोहणेहीने महावातप्रकोपनम् ॥ १४.११०॥  

मूर्तिहोमं ततः कृत्वा ध्वजं तत्रावरोहयेत् ।  
शुद्धस्नानविहीने च वृष्टिर्नश्यत्यसंशयः ॥ १४.१११॥  

शान्तिहोमं ततः कृत्वा स्नपनं तत्र कारयेत् ।  
दिनाधिके महादुःखं कर्तुः सञ्जायते ध्रुवम् ॥ १४.११२॥  

मूर्तिहोमं ततः कृत्वा ब्राह्मणानपि भोजयेत् ।  
अपरे दिवसे विप्र तीर्थकर्म समाचरेत् ॥ १४.११३॥  

न्यूने चैव तथा कर्तुर्ग्रामस्य च भवेत् क्षयम् ।  
प्रागुक्तविधिना तस्मादुत्सवं कारयेद्बुधः ॥ १४.११४॥  

आदौ व्यवस्थितं त्यक्त्वा होमात् पूर्वेऽथवा परे ।  
उत्सवे तु कृते तस्य ग्रामस्य च भवेत् क्षयम् ॥ १४.११५॥  

शान्तिहोमं ततः कृत्वा स्नपनं कारयेत्तदा ।  
पूर्वोक्तविधिना धीमान् पुनरुत्सवमाचरेत् ॥ १४.११६॥  

पीठोद्वासनहीने च न प्रीताः सन्धिदेवताः ।  
मूलेनैव शतं जप्त्वा पीठोद्वासनमाचरेत् ॥ १४.११७॥  

सुमित्रयागहीने तु सर्वकर्म च निष्फलम् ।  
गुहस्य स्नपनं कृत्वा सौमित्रं यागमाचरेत् ॥ १४.११८॥  

आरम्भोऽप्यन्यतन्त्रेण स्कन्दयागे कृते सति ।  
राज्ञां सेना क्षयं याति तद्यज्ञं पुनराचरेत् ॥ १४.११९॥  

आचार्यदक्षिणेहीने द्विजभोजनहीनके ।  
न लभेत्तत्फलं कर्ता क्षयं प्राप्नोत्यसंशयः ॥ १४.१२०॥  

शान्तिहोमं ततः कृत्वा द्विगुणां दक्षिणां ददेत् ।  
ग्रामकर्तृनृपाणाञ्च लग्नर्क्षप्रतिकूलके ॥ १४.१२१॥  

ग्रामकर्तृनृपाणाञ्च व्याधिपीडा भवेद्ध्रुवम् ।  
तस्मिन्नपि च यत्कर्म तद्दोषशमनाय च ॥ १४.१२२॥  

शान्तिहोमं ततः कृत्वा ब्राह्मणान् भोजयेत्क्रमात् ।  
यागोपकरणं सर्वमददाद्देशिकाय वै ॥ १४.१२३॥  

तद्यागं निष्फलं तस्मात् देशिकं पूजयेद्बुधः ।  
अनुक्तं यस्य दोषस्य शान्तिहोमं तु तत्र वै ॥ १४.१२४॥  

यागाग्नौ जुहुयाद्धीमान् प्रागुक्तविधिना ततः ।  
आलये पतिते भिन्ने स्फुटिते तृणरूपके ॥ १४.१२५॥  

गजोष्ट्रतुरगाद्यैश्च बेरे च चलिते जलैः ।  
भूपतेश्चलनं सद्यो दृढं कृत्वा तु पूर्ववत् ॥ १४.१२६॥  

शान्तिहोमं ततः कृत्वा सम्प्रोक्षणमथाचरेत् ।  
गृहीते शत्रुभिर्बेरे राजराष्ट्रं विनश्यति ॥ १४.१२७॥  

आशु बालालयं कुर्यात् प्रयत्नैर्वत्सरान्तरैः ।  
तद्बेरमेव सङ्ग्राह्य स्थापयेत् पूर्वदेशिकः ॥ १४.१२८॥  

तदूर्ध्वेऽन्यं परिग्राह्य प्रतिष्ठां विधिनाचरेत् ।  
अष्टबन्धनहीने तु स्त्रीनाशं तज्जलं भुवि ॥ १४.१२९॥  

सहसा बन्धनं कुर्यात् गुहस्य स्नपनं चरेत् ।  
स्थलकर्मविहीने च महामारी प्रजायते ॥ १४.१३०॥  

पुनः सन्धानमाचार्यः सम्प्रोक्षणमथाचरेत् ।  
वह्निना दूषिते बेरे शान्तिहोमं समाचरेत् ॥ १४.१३१॥  

सम्प्रोक्षणं ततः कुर्यात् विधिना देशिकोत्तमः ।  
परिवारविहीने तु राजसेना च नश्यति ॥ १४.१३२॥  

परिवारान् ततः कृत्वा स्थापयेद्विधिपूर्वकम् ।  
बलिपीठविहीने तु गावो नश्यत्यसंशयः ॥ १४.१३३॥  

बलिपीठं ततः कृत्वा विधिना स्थाप्य पूजयेत् ।  
नकुलैः सूकरैश्चैव खरकुक्कुटवायसैः ॥ १४.१३४॥  

ऋतुस्त्रीचोरचण्डालैः प्रेतकैश्चैव पातकैः ।  
गर्भगेहं प्रविष्टश्चेत् संस्पृष्टे कौतुकेऽथवा ॥ १४.१३५॥  

प्रतिलोमानुलोमैश्च पतितैः पापरोगिभिः ।  
मूलबेरे च संस्पृष्टे प्रमादाद्वाऽथ गर्वतः ॥ १४.१३६॥  

एतेऽपि नरकं यान्ति राष्ट्रे मारी प्रवर्तते ।  
मृन्मयानि च भाण्डानि त्यक्त्वा लेप्य च गोमयैः ॥ १४.१३७॥  

पर्यग्निकरणं कृत्वा सम्प्रोक्षणमथाचरेत् ।  
हस्तोत्खातं च तद्देशं खात्वा पूर्य च वालुकैः ॥ १४.१३८॥  

मृत्पात्राणि च सन्त्यक्त्वा गोमयेन विलिप्य च ।  
पुण्याहवाचनं कृत्वा भोजयित्वा द्विजानपि ॥ १४.१३९॥  

मूर्तिहोमं ततः कृत्वा सम्प्रोक्षणमथाचरेत् ।  
नित्यपूजाविहीने च दुर्भिक्षं जायते भुवि ॥ १४.१४०॥  

तद्ग्रामस्था न भुञ्जेयुः भुञ्जेयुश्चेत् क्रिमिं सदा ।  
एकसन्धिविहीने च द्विगुणं चान्यकालके ॥ १४.१४१॥  

सन्धिद्वयार्चने हीने पञ्चगव्याभिषेचनम् ।  
सन्धित्रयविहीने च कर्तव्यं शान्तिहोमकम् ॥ १४.१४२॥  

अहोरात्रविहीने तु स्नपनं शान्तिहोमकम् ।  
पञ्चाहे स्नपनं कुर्यात् मूर्तिहोमं विशेषतः ॥ १४.१४३॥  

पद्महीने दिशाहोमं स्नपनञ्च विशेषतः ।  
मासादूर्ध्वविहीने तु जलसम्प्रोक्षणं मतम् ॥ १४.१४४॥  

नित्यहोमविहीने स्यादनावृष्टिर्न संशयः ।  
एकसन्धिविहीने तु हुत्वा पाशुपतं शतम् ॥ १४.१४५॥  

सन्धिद्वयविहीन्ने तु मूलेनैव शतं हुनेत् ।  
अयङ्कुमारमन्त्रेण शतमष्टोत्तरं हुनेत् ॥ १४.१४६॥  

एकाहे होमहीने तु पञ्चब्रह्मषडङ्गकैः ।  
स्कन्दमूलेन मन्त्रेण शतमष्टोत्तरं हुनेत् ॥ १४.१४७॥  

होमहीने तु पञ्चाहे स्नपनं शान्तिहोमकम् ।  
कृत्वा पाशुपतेनैव जपेत् पञ्चशतं पुनः ॥ १४.१४८॥  

पक्षहोमविहीने तु स्नपनं मूर्तिहोमकम् ।  
मासहोमविहीने तु ब्रह्माङ्गैश्च दशाक्षरैः ॥ १४.१४९॥  

क्षुरिकाबीजमुख्यैश्च प्रत्येकं तु शतं हुनेत् ।  
मूलमन्त्रशतं जप्त्वा स्नपनं कारयेत् प्रभोः ॥ १४.१५०॥  

मासादूर्ध्वविहीने तु शान्तिहोमं समाचरेत् ।  
स्कन्दस्य स्नपनं कृत्वा प्रभूतहविषं ददेत् ॥ १४.१५१॥  

सायं रक्षाविहीने तु बालानां नाशनं भवेत् ।  
स्नपनं पञ्चगव्येन सायं रक्षा समाचरेत् ॥ १४.१५२॥  

नीराजनविहीने तु क्षुद्भयं ग्रामवासिनाम् ।  
द्वारपूजाविहीने तु तस्करैर्भयमादिशेत् ॥ १४.१५३॥  

मूलमन्त्रशतं हुत्वा नीराजनमथाचरेत् ।  
द्वारदेवान्स्वमन्त्रेण गन्धपुष्पादिनार्चयेत् ॥ १४.१५४॥  

नित्योत्सवविहीने तु धान्यनाशं न संशयः ।  
सन्ध्यैकेन विहीने तु स्नपनं पञ्चगव्यकैः ॥ १४.१५५॥  

मूलमन्त्रशतं जप्त्वा नित्योत्सवमथाचरेत् ।  
सन्धिद्वयविहीने तु शान्तिहोमं समाचरेत् ॥ १४.१५६॥  

पञ्चाहे चोत्सवे हीने स्नपनं शान्तिहोमकम् ।  
दशाहे तु तथा कृत्वा मूलमन्त्रशतं हुनेत् ॥ १४.१५७॥  

पक्षाहे च तथा कृत्वा मूलमन्त्राच्छतं हुनेत् ।  
मासनित्योत्सवे हीने ब्रह्माङ्गैर्बीजमुख्यकैः ॥ १४.१५८॥  

दशाक्षरैस्तथा हुत्वा प्रत्येकं तु शतं हुनेत् ।  
मासादूर्ध्वविहीने तु दिशाहोमं तदूर्ध्वके ॥ १४.१५९॥  

सौख्यगेये विहीने च महामारी प्रवर्तते ।  
एकसन्धिविहीने च पञ्चगव्याभिषेचनम् ॥ १४.१६०॥  

पञ्चाहे तु तदूर्ध्वे तु मूलमन्त्रशतं जपेत् ।  
अर्धमासविहीने तु तदूर्ध्वं तच्छतं जपेत् ॥ १४.१६१॥  

एकमासविहीने तु पञ्चब्रह्मषडङ्गकैः ।  
त्र्यम्बकेन तु मन्त्रेण तदूर्ध्वं होमयेच्छतम् ॥ १४.१६२॥  

मासादूर्ध्वविहीने तु तेषामूर्ध्वं महाहविः ।  
सौख्यदीपविहीने तु नेत्ररोगं भवेन्नृणाम् ॥ १४.१६३॥  

आरोप्य द्विगुणं दीपमघोरेण शतं जपेत् ।  
गेयवंशविहीने तु वाद्यशङ्खविहीनके ॥ १४.१६४॥  

सस्यानां नाशनं प्रोक्तं निष्कृतिः सौख्यगेयवत् ।  
नृत्तकाले तु गणिका पतने तु विशेषतः ॥ १४.१६५॥  

कर्ता दुरितमाप्नोति शान्तिहोमं समाचरेत् ।  
सौख्यश्लोकविहीने तु बधिरत्वं प्रवर्तते ॥ १४.१६६॥  

सौख्यगानविधानेन निष्कृतिश्च विधीयते ।  
गन्धद्रव्यविहीने च स्त्रीनाशं सस्यनाशनम् ॥ १४.१६७॥  

अघोरेणशतं जप्त्वा तद्द्रव्यं द्विगुणं ददेत् ।  
पुष्पार्घ्यधूपहीने च वृष्टिर्नश्यत्यसंशयः ॥ १४.१६८॥  

मूलमन्त्रं शतं जप्त्वा तद्द्र्व्यद्विगुणं भवेत् ।  
हीने निर्वाणदीपे चेत् भूतप्रेतादिवर्धयेत् ॥ १४.१६९॥  

एकाहे द्विगुणं दीपं तदूर्ध्वे सौख्यगेयवत् ।  
सन्ध्या दीपविहीने तु सर्वदोषावहं नृणाम् ॥ १४.१७०॥  

एकस्य द्विगुणं दीपं विधिनारोपयेत्सुधीः ।  
मन्त्रव्यतिक्रमे पूजा तत्सर्वं निष्फलं भवेत् ॥ १४.१७१॥  

शान्तिहोमं ततः कृत्वा मूलमन्त्रशतं जपेत् ।  
नैवेद्यदीपहीने च दुर्भिक्षं जायते भुवि ॥ १४.१७२॥  

एकसन्धिविहीने तु तद्द्र्व्यं द्विगुणं मतम् ।  
सन्धिद्वयविहीने तु कुर्याद्गव्याभिषेचनम् ॥ १४.१७३॥  

सन्धित्रयविहीने तु तदूर्ध्वे स्नपनञ्चरेत् ।  
पञ्चाहेन विहीने तु तदूर्ध्वे तु षडक्षरैः ॥ १४.१७४॥  

घृतेन जुहुयाद्धीमान् अष्टोत्तरशताधिकम् ।  
दशाहे स्नपनं कृत्वा मूर्तिहोमं समाचरेत् ॥ १४.१७५॥  

एकमासविहीने तु दिशाहोमं समाचरेत् ।  
स्कन्दस्य स्नपनं कृत्वा पूजयेत्तु विशेषतः ॥ १४.१७६॥  

मासादूर्ध्वे विहीने तु जलसम्प्रोक्षणञ्चरेत् ।  
पूर्व विनिश्चितद्रव्यं यावत्काले विहीनके ॥ १४.१७७॥  

सम्यक् समूह्य तत्सर्वं षण्मुखाय निवेदयेत् ।  
सन्ध्यातिक्रमणेनैव ग्रामनाशं धनक्षयम् ॥ १४.१७८॥  

षडक्षरेण जुहुयात् आहुत्यास्तु सहस्रकम् ।  
नैवेद्योत्थापने काले पतने लङ्घने नरैः ॥ १४.१७९॥  

सस्यानां नाशनं प्रोक्तं तदन्नं परिवर्जयेत् ।  
मूलमन्त्रं शतं जप्त्वा पक्कान्नं सहसा ददेत् ॥ १४.१८०॥  

मार्जनालेपनं हीनं शङ्खघोषविहीनके ।  
गवां नाशकरं प्रोक्तं निर्वीर्या पृथिवी भवेत् ॥ १४.१८१॥  

मालामन्त्रशतं जप्त्वा मार्जनादि च कारयेत् ।  
बिम्बे पुष्पविहीने च ज्वरमारी प्रवर्तते ॥ १४.१८२॥  

दुर्नीतिर्दुर्मृतिश्चैव दुर्भिक्षमपि जायते ।  
महाहविर्निवेद्याथ तत्तत्सर्वं समाचरेत् ॥ १४.१८३॥  

स्पृष्टे दीक्षान्तरैर्बिम्बे शूद्रैरपि तथा पुनः ।  
परचक्राद्भयं भूमौ पुण्याहं वाचयेत्सुधीः ॥ १४.१८४॥  

शान्तिहोमं ततः कृत्वा स्नपनङ्कारयेत्प्रभोः ।  
उत्सवान्तं दिनान्तं वा लब्धमासे तु कारयेत् ॥ १४.१८५॥  

पवित्रारोहणे हीने मासपूजाविहीनके ।  
नवनैवेद्यहीने च दुर्भिक्षं जायते भुवि ॥ १४.१८६॥  

मूर्तिहोमं ततः कृत्वा भूसुरानपि पूजयेत् ।  
कृत्तिकादीपहीनं चेत् अनावृष्टिर्न संशयः ॥ १४.१८७॥  

शान्तिहोमं ततः कृत्वा स्नपनङ्कारयेत्प्रभोः ।  
लब्धमासेऽग्निक्षत्रे कृत्तिकादीपमाचरेत् ॥ १४.१८८॥  

तैलाभ्यङ्गविहीने च दारिद्र्यं ग्रामवासिनाम् ।  
मूलमन्त्रैः शतं कृत्वा तैलाभ्यङ्गं समाचरेत् ॥ १४.१८९॥  

मन्त्रसंस्कारदोषेण राजराष्ट्रं विनश्यति ।  
सम्प्रोक्षणं ततः कृत्वा तन्मन्त्रेणैव पूजयेत् ॥ १४.१९०॥  

आचार्यसङ्करं चैव कर्तुर्ग्रामस्य नाशनम् ।  
मूर्तिहोमं ततः कृत्वा पूर्वाचार्येण पूजयेत् ॥ १४.१९१॥  

अनुक्तं यद्भवेत् किञ्चिच्छान्तिहोमेन शाम्यति ।  
मन्त्रेऽनुक्ते क्रियाणां तु हृदयेनैव कारयेत् ॥ १४.१९२॥  

एवं यः कुरुते मर्त्यः स पुण्याङ्गतिमाप्नुयात् ॥ १४.१९३॥  

इति श्रीकुमारतन्त्रे प्रायश्चित्तविधिर्नाम चतुर्दशः पटलः ।  