+++
title = "५१ सायरक्षाविधिः"

+++
सायरक्षाविधिं वक्ष्ये कौशिक सुव्रत ।  
सर्वलोकहितार्थाय सर्वप्राणिसुखावहम् ॥ ५१.१॥  

विशेषाद्बालरक्षार्थं सायरक्षां महामुने ।  
जनानां नयनोच्छिष्टनिवृत्त्यर्थं प्रदोषके ॥ ५१.२॥  

धूपदीपावसाने तु सायरक्षां समाचरेत् ।  
सौवर्णं राजतं ताम्रं कांस्यमेवास्य पात्रकम् ॥ ५१.३॥  

विंशत्यङ्गुलविस्तारमोष्ठमेकाङ्गुलं भवेत् ।  
एकाङ्गुलं समारभ्य रव्यङ्गुलसमावधि ॥ ५१.४॥  

दोपाधारन्तु तन्मध्ये वृत्ताकारं प्रकल्पयेत् ।  
नवदीपयुतं श्रेष्ठं पञ्चदीपन्तु मध्यमम् ॥ ५१.५॥  

कन्यसं त्वेकदीपन्तु युक्त्या युञ्जीत बुद्धिमान् ।  
दीपाधारेषु सर्वेषु वर्तिं गोघृतसंयुतम् ॥ ५१.६॥  

हस्ताङ्गुलसमुत्सेधं कर्पूरावर्तिरन्तकम् ।  
सुब्रह्मण्यश्च लोकेशो नवदीपाधिदेवताः ॥ ५१.७॥  

महादिग्देवता स्कन्दः पञ्चदीपाधिदेवताः ।  
एकदीपे गुहं प्रोक्तं चतुष्पात्राभितो न्यसेत् ॥ ५१.८॥  

निम्बपत्रं सर्षपञ्च ततः कार्पासबीजकम् ।  
लवणञ्च क्रमान्न्यस्य द्रव्यं प्रसृतिमात्रकम् ॥ ५१.९॥  

एवं सर्वं समासाद्य मण्डपाभ्यन्तरे बुधः ।  
स्कन्दायतनयोषिद्भिरथवा परिचारकैः ॥ ५१.१०॥  

तानि पात्राणि सर्वाणि वाहयित्वा विचारतः ।  
समानीय गुहस्याग्रे न्यस्त्वा वर्तीन् प्रदीपयेत् ॥ ५१.११॥  

सायं रक्षा प्रकर्तव्या धूपदीपावसानके ।  
गुहस्याचमनं दत्वाभ्यर्च्य तन्मूलमन्त्रतः ॥ ५१.१२॥  

अर्चयित्वा विधानेन वह्निबीजमनुस्मरन् ।  
अस्त्रेणैव तु मन्त्रेण दिग्विरेचनमाचरेत् ॥ ५१.१३॥  

मुकुलीं पद्ममुद्राञ्च दर्शयेद्देशिकेन तु ।  
धूपदीपौ समौ दत्वा नृत्तं वाद्यं समाचरेत् ॥ ५१.१४॥  

धूपं धूरसिमन्त्रेण दीपमुद्दीप्यमन्त्रतः ।  
सायं रक्षां प्रदीप्याथ धूपदीपं ततो न्यसेत् ॥ ५१.१५॥  

जगद्भुवादिमन्त्रेण सायं रक्षा प्रदापयेत् ।  
त्रिवारं परया भक्त्या भ्रामयेत्स्कन्दमूर्धनि ॥ ५१.१६॥  

नृत्तवाद्यं समायुक्तं शङ्खध्वनिसमन्वितम् ।  
भेरीमृदङ्गवाद्यैश्च स्तोत्रशब्दैः समन्वितम् ॥ ५१.१७॥  

द्रव्याण्यथ क्रमाद्विद्वानावर्त्यावर्त्य मूर्धनि ।  
सायं रक्षां प्रदत्वैव दद्याच्छिष्यकरे ततः ॥ ५१.१८॥  

पात्रापात्रविधानेषु करं प्रक्षाल्य देशिकः ।  
पश्चादाचमनं दत्वा प्रणवेन तु मन्त्रतः ॥ ५१.१९॥  

ततोऽस्य स्तबकं गृह्य कर्पूरादिसुगन्धियुक् ।  
गृहीत्वा मुद्रया शक्त्या भ्राम्य स्कन्दोपरि त्रिधा ॥ ५१.२०॥  

प्रक्षिपेद्दीपपात्रेषु कर्तव्यं स्कन्धमूर्धनि ।  
अस्त्रेण विन्यसेदीषत् दक्षिणे धारयेत्ततः ॥ ५१.२१॥  

पार्श्वयोर्हृदयेनैव विन्यसेद्भस्म मन्त्रवित् ।  
वृन्दञ्च चामरं छत्रं दर्पणञ्च निदर्शयेत् ॥ ५१.२२॥  

तानि पात्राणि गणिका मूर्ध्नादिभिधृतानि हि ।  
सर्वातोद्यसमायुक्तं पूर्वे वा चोत्तरेऽपि च ॥ ५१.२३॥  

वर्तिद्रव्यं तत्र त्यक्त्वा पुनः पात्राणि सङ्गृहेत् ।  
सायरक्षां च देवाय दिनं प्रति दिनं प्रति ॥ ५१.२४॥  

एवं यः कुरुते मर्त्यो राजा विजयमाप्नुयात् ।  

इति श्रीकुमारतन्त्रे सायरक्षाविधिरेकपञ्चाशत्पटलः ।  
श्लोकसङ्ख्या ॥ ३५२३॥  

॥ इति श्रीमल्ललितागमभेदे कुमारतन्त्रं सम्पूर्णम् ॥  

शयनविधिपटलः कोशेषुत्यक्तः ।  

॥ शुभम् ॥  


