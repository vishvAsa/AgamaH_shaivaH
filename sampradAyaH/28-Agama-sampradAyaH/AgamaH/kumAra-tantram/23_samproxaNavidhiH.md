+++
title = "२३ सम्प्रोक्षणविधिः"

+++
अतः परं प्रवक्ष्यामि सम्प्रोक्षणविधिं श‍ृणु ।  
आवर्तं पुनरावर्तमनावर्तं तु कौशिक ॥ २३.१॥  

प्रोक्षणं त्रिविधं प्रोक्तं तत्तद्भेदमथ श‍ृणु ।  
आदौ च बालबेरात्तु मूलबेरं पतिष्ठितम् ॥ २३.२॥  

तदावर्तमिति ख्यातं पुनरावर्तमुच्यते ।  
प्रासादपतनाद्भिन्ने प्रमादात् भिन्नके पुनः ॥ २३.३॥  

मूलबेरात् समादाय संस्थाप्य बालबेरके । (बालगेहके)  
तत्तन्मूलप्रवेशं यत् पुनरावर्तमीरितम् ॥ २३.४॥  

प्रतिमापीठविश्लिष्टे सुधाकर्मविहीनके ।  
प्रत्यङ्गोपाङ्गहीने च प्रमादात् पतने पुनः ॥ २३.५॥  

चोरचण्डालसंस्पृष्टे सूतके प्रेतसम्भवे ।  
पूजाहीनेऽष्टदिवसात् ऊर्ध्वं शतसमावधि ॥ २३.६॥  

प्रोक्षणं त्वेमवाद्येषु तदनावर्ततीरितम् ।  
आवर्ते पुनरावर्ते मासपक्षर्क्षकादिभिः ॥ २३.७॥  

प्रतिष्ठोक्तविधानेन कारयेद्देशिकोत्तमः ।  
यात्राहोमं युगावर्ते अनावर्तं गुरूत्तम ॥ २३.८॥  

न तिथिर्न च नक्षत्रे न कालश्च न वारकम् ।  
कालापेक्षां विना कुर्यात् अनावर्तं गुरूत्तम ॥ २३.९॥  

पूर्वस्थापितबिम्बस्य न पुनः स्थापनं स्मृतम् ।  
स्थापिते तु महान् दोषस्तस्मात् सम्प्रोक्षणं स्मृतम् ॥ २३.१०॥  

अङ्गस्य हानिसन्धाने प्रतिष्ठां नैव कारयेत् । (प्रतिष्ठां अनु)  
जलाधिवासरहितं नेत्रोन्मीलनवर्जितम् ॥ २३.११॥  

सम्प्रोक्षणविहीने तु पूजा निष्फलदायिनी ।  
जायते तु महान् दोषस्तस्मात् सम्प्रोक्षणं चरेत् ॥ २३.१२॥  

निमित्ते समनुप्राप्ते सद्यः कृत्वा समर्चयेत् ।  
आसप्तदिवसात्पूर्वं कुम्भमावाह्य मन्त्रवित् ॥ २३.१३॥  

अग्रे वा दक्षिणे वामे मण्डले स्थण्डिलोपरि ।  
कुम्भं न्यस्त्त्वा समभ्यर्च्य पुनर्बेरं समावहेत् ॥ २३.१४॥  

तदूर्ध्वे बालहर्म्ये तु स्थाप्य मूले पुनर्न्यसेत् ।  
प्रासादाग्रे तु कर्तव्यं दक्षिणे चोत्तरेऽपि वा ॥ २३.१५॥  

यथाविभवविस्तारं मण्डपं कारयेद्बुधः ।  
चतुर्द्वारसमायुक्तं चतुस्तोरणभूषितम् ॥ २३.१६॥  

वितानादिध्वजोपेतं अष्टमङ्गलसंयुतम् ।  
दर्भमाला समायुक्तं बिल्वपल्लवशोभितम् ॥ २३.१७॥ (बिल्वफलशोभितम्)  

नक्षत्रतिथिवारे च पञ्चमे सप्तमेऽह्नि वा । (पुण्यर्क्षतिथिवारे)  
पूर्वोक्तविधिना धीमान् कारयेदङ्कुरार्पणम् ॥ २३.१८॥  

मण्डपं नवधा कृत्वा मध्यभागे तु वेदिकाम् ।  
रत्निमात्रसमुत्सेधं दर्पणोदरसन्निभम् ॥ २३.१९॥  

वेद्या मूले तु परितश्चोपवेदिं प्रकल्पयेत् ।  
युग्माङ्गुलसमुत्सेधं द्विगुणं दीर्घमुच्यते ॥ २३.२०॥ (निम्नमुच्यते)  

कुण्डानि परितः कुर्यात् नवपञ्चैकमेव च ।  
दिशासु चतुरश्राणि कोणेष्वत्र कुशेशयम् ॥ २३.२१॥  

शक्रशाङ्करयोर्मध्ये प्रधानं तु षडश्रकम् ।  
पञ्चकुण्डेषु कोणेषु वर्जयेदब्जकुण्डकम् ॥ २३.२२॥  

एककुण्डे तथैशाने कारयेत्तु षडश्रकम् ।  
आवर्ते तु मुनिश्रेष्ठ बालबेरस्य चाग्रतः ॥ २३.२३॥  

अङ्गन्यासं करन्यासमन्तर्यागनथाचरेत् । (करन्यासान्तर्यजनथाचरेत्)  
विशेषार्घ्यस्थतोयेन प्रोक्षयेदस्त्रमन्त्रतः ॥ २३.२४॥  

स्थण्डिलं कल्प्य मतिमान् निर्दोषेर्हेमशालिभिः ।  
सूत्राभिधानरत्नाढ्यं कुम्भस्योपरि विन्यसेत् ॥ २३.२५॥ (सूत्राभिधानरत्नाढ्यं कुम्भं तस्योपरि न्यसेत्)  

वर्धन्यौ हेमसंयुक्ते न्यसेद् दक्षिणवामयोः ।  
परितः कलशानष्टौ स्वस्थानेषु क्रमान्न्यसेत् ॥ २३.२६॥ (कलशानष्टौ स्वर्णयुक्तान्)  

मध्यकुम्भे महासेनं बालबेरात् समावहेत् ।  
मूलबेरप्रवेशाय बालस्थानादिह प्रभो ॥ २३.२७॥  

कुम्भे विशन्तु सर्वेशाः सुब्रह्मण्यप्रियो भव ।  
इदं मन्त्रं समुच्चार्य पूजयेद् गन्धपुष्पकैः ॥ २३.२८॥  

महावल्लीं देवसेनां वर्धन्योः पार्श्वसंस्थयोः ।  
तत्तद्बेरात्समादाय क्रमेणावाह्य पूजयेत् ॥ २३.२९॥  

जयपन्ताद्यष्टविद्येशान् पीठादावाह्य पूजयेत् ।  
स्थापयेन्मूलमन्त्रेण षड्वर्णेनावकुण्ठयेत् ॥ २३.३०॥  

सान्निध्यं हृदयेनैव यजेत्पुष्पादिभिः क्रमात् ।  
दर्शयेद्बिम्बमुद्राञ्च षण्मुखं पद्ममुद्रिकाम् ॥ २३.३१॥ (दर्शयेद्बिम्बमुद्राञ्च षण्मुखीं)  

नमस्काराख्यमुद्राञ्च दिक्बन्धेदस्त्रमन्त्रतः ।  
यात्राहोमं प्रकर्तव्यं बालस्थानस्य चाग्रतः ॥ २३.३२॥  

निर्दोषैः सिकतैः कृत्वा स्थण्डिलं हस्तमात्रतः ।  
अग्न्याधानादिकं सर्वमग्निकार्योक्तमाचरेत् ॥ २३.३३॥  

सद्योमन्त्रेण समिधमीशानेन घृतं हुनेत् ।  
जगद्भुवादिषण्मन्त्रैः स्पृष्ट्वा स्पृष्ट्वाऽसने ततः ॥ २३.३४॥ (स्पृष्ट्वाहुनेत्)  

गुरुस्तु मण्डपं गत्वा पुण्याहं वाचयेत्ततः । (गुरुस्तु मण्डपिकं)  
पर्यग्निकरणं कुर्यात् बास्तुहोमेन वर्त्मना ॥ २३.३५॥  

शिरसा वाहयित्वा तु कुम्भञ्च वर्धनीद्वयम् ।  
क्रमाद्विद्येशकलशान् मूर्तिभिः परिवारकैः ॥ २३.३६॥  

सर्वातोद्यसमायुक्तं वेदघोषसमन्वितम् ।  
हर्म्यप्रदक्षिणं कृत्वा वेदिकोपरि विन्यसेत् ॥ २३.३७॥ (हर्म्यप्रदक्षिणं गत्वा)  

सकलीकृत्य सम्प्रोक्ष्य विशेषार्घ्यजलेन च ।  
देविदेवीशविद्येशान् पूजयेत्तु यथाक्रमम् ॥ २३.३८॥ (देवदेव्यौ च)  

[सर्वातोद्यसमायुक्तं वेदघोषसमन्वितम् ।]  
परिवारघटांश्चैव स्थापयेद्विधिपूर्वकम् ।  
तत्तन्मूर्त्याकृतिं ध्यात्वा बाह्यकुम्भे समर्चयेत् ॥ २३.३९॥  

मण्डपद्वारपूजादि सर्वं पूर्ववदाचरेत् ।  
ततः स्वाध्यायनं कुर्याच्छिवभक्तियुतैर्द्विजैः ॥ २३.४०॥  

शिवसङ्कल्पदीपैश्च ततः श्रीरुद्रसूक्तकैः । (शिवसङ्कल्पदीपैश्च ततो मारुद्रसूक्तकं)  
स्कन्दसूक्तञ्च चमकं पूर्वभागे यजेत्सुधीः ॥ २३.४१॥  

शिवसूक्तं पावमानं शान्तिद्वयं च दक्षिणे ।  
त्र्यम्बकं विष्णुसूक्तञ्च वारुणं चैव पश्चिमे ॥ २३.४२॥  

ऊत्तरे तु हिरण्यञ्च बृहत्सामेति मन्त्रतः । (हिरण्यञ्च स्थन्तरं)  
षडक्षरेण मन्त्रेण कोणेषु च जपेत् बुधः ॥ २३.४३॥  

आचार्यो मूर्तिपैः सार्धं ततो होमं समाचरेत् ।  
समिधाज्यचरून् लाजं सर्षपं च यवं तिलम् ॥ २३.४४॥  

होमद्रव्याणि सप्तैतान्यथावज्जुहुयात्क्रमात् ।  
पालाशखादिराश्वत्थबिल्वान् पूर्वादिदिक्षु च ॥ २३.४५॥  

शमीखादिरमायूरा वटाश्चेति विदिक्षु च ।  
प्रधानस्य पलाशः स्यात् समिधः परिकीर्तिताः ॥ २३.४६॥  

स्कन्दस्य मूलमन्त्रेण ततः षण्मूर्तिमन्त्रतः ।  
होमद्रव्याणि जुहुयात् प्रत्येकं तु षडाहुतिः ॥ २३.४७॥  

सद्यादिना शिरोऽन्तेन मन्त्रेण जुहुयात्ततः ।  
शतमर्धं तदर्धं वा प्रत्येकं जुहुयात्क्रमात् ॥ २३.४८॥  

पूर्णाहुतिं च शिरसा स्विष्टमग्नेति होमयेत् ।  
जयादिरभ्याधानञ्च राष्ट्रभृच्च हुनेत्क्रमात् ॥ २३.४९॥  

नेत्रोन्मीलादिकं सर्वं नवबेरस्य कारयेत् ।  
तत्प्रतिष्ठा विधानेन शेषं कर्म समाचरेत् ॥ २३.५०॥  

पुनरावर्तने विद्वान् मूलबेरं प्रगृह्य च । (पुनरावर्तके)  
बालबेरं समावाह्य पुनर्मूले प्रवेशयेत् ॥ २३.५१॥  

अनावर्ते तु यद्धाम चण्डालादिप्रदूषिते ।  
मृण्मयानि च पात्राणि सर्वाणि परिवर्जयेत् ॥ २३.५२॥  

कांस्यपात्राणि सर्वाणि शुद्धिं कृत्वा तु भस्मभिः ।  
यथायोग्यं यथाकार्यं वस्त्रोपकरणानि च ॥ २३.५३॥  

स्कन्दस्यायतनं चैव गोमयेन विलेपयेत् ।  
पुण्याहं वाचयित्वाथ शुद्धाद्भिरभिषेचयेत् ॥ २३.५४॥  

पञ्चगव्यैश्च संस्नाप्य घर्षयेद्बिल्वपत्रकैः ।  
दर्भमूले तु वल्मीकक्षेत्रमृद्ग्राह्य लेपयेत् ॥ २३.५५॥  

कौतुकं बन्धयित्वा तु हेम सूत्रेण मन्त्रवित् ।  
अर्कपङ्कज बिल्वैश्च मायूराऽशोकपाटलैः ॥ २३.५६॥  

गन्धोदैः स्वर्णतोयैश्च बिल्वोदैः स्नापयेद्गुहम् ।  
नन्द्यावर्तैर्मल्लिकाभिर्मधूकाशोकपाटलैः ॥ २३.५७॥   
(नन्द्यावर्तैर्मल्लिकाभिर्पलाशैश्च कदम्बकैः)  
पुन्नागैः कर्णिकारैश्च कुमुदोत्पलपुष्पकैः ।  
बृहतीद्रोणपुष्पैश्च व्याघातैर्जातिचम्पकैः ॥ २३.५८॥  

बेरं सम्पूज्य विधिवत् छादयेद्वा निरन्तरम् ।  
आच्छाद्य नववस्त्रैश्च प्रतिबेरं विशेषतः ॥ २३.५९॥  

लोहजैः शयनं कार्य मथवाच्छादनं मतम् । (लोहजे शयनं)  
मण्डपद्वारपूजा च होमकर्म च पूर्ववत् ॥ २३.६०॥  

प्रभाते देशिकः स्नात्वा मूर्तिपैः सह मन्त्रवित् ।  
कुम्भञ्च कर्धनीद्वे च वाहयित्वाथ मूर्तिपैः ॥ २३.६१॥  

हर्म्यं प्रदक्षिणं कृत्वा गुहाग्रे स्थण्डिलं न्यसेत् ।  
पुत्रभ्रातृकलत्रैश्च यजमानोऽतिभक्तिमान् ॥ २३.६२॥ (व्रजेदनुतिभक्तिमान्)  

शुक्लवासा गुरुः प्रीतो हैमपञ्चाङ्गभूषणैः ।  
बिम्बशुद्धिकृतस्तोयं स्कन्दबेरं विशेषतः ॥ २३.६३॥  

विन्यसेदक्षरन्यासं ब्रह्माङ्गन्यासमुत्तमम् ।  
कुम्भान्मन्त्रं समादाय बेरस्य हृदि विन्यसेत् ॥ २३.६४॥  

शक्त्योर्बीजं समादाय शक्त्योरुपरि विन्यसेत् ।  
कुम्भोदकैश्च संस्नाप्य देवदेवीर्यथाक्रमम् ॥ २३.६५॥  

जयन्ताद्यष्टविद्येशान् क्रमात्पीठे तु विन्यसेत् ।  
तत्कुम्भस्थोदकैः स्कन्दं स्नापयेत्तु दशाक्षरैः ॥ २३.६६॥  

परिवारघटाद्भिस्तु स्वस्वस्थाने क्रमाद्बुधः ।  
बीजानि विधिवन्न्यस्त्वा गन्धपुष्पादिभिर्यजेत् ॥ २३.६७॥  

रक्तपुष्पेण मतिमान् ईशानेनैव पूजयेत् ।  
स्नपनं कारयेदन्ते यथावित्तानुसारतः ॥ २३.६८॥  

प्रभूतहविषं दद्यात् ब्राह्मणान् भोजयेत्ततः ।  
उत्सवं कारयेदन्ते यथा वित्तानुसारतः ॥ २३.६९॥  

आचार्यं पूजयेत्कर्ता वस्त्रहेमाङ्गुलीयकैः ।  
अधमं दशनिष्कन्तु मध्यमं द्विगुणं स्मृतम् ॥ २३.७०॥  

उत्तमं त्रिगुणं प्रोक्तम्माचार्यस्य तु दक्षिणा ।  
मूर्तिपानां दशांशैश्च दीनानाथांश्च पूजयेत् ॥ २३.७१॥  

एवं यः कुरुते मर्त्यः स पुण्यां गतिमाप्नुयात् ।  
पुत्रार्थी लभते पुत्रान् धनार्थी च धनं लभेत् ।  
जयार्थी जयमाप्नोति मोक्षार्थी मोक्षमाप्नुयात् ॥ २३.७२॥  

इति श्रीकुमारतन्त्रे सम्प्रोक्षणविधिर्नाम त्रयोविंशः पटलः ।  