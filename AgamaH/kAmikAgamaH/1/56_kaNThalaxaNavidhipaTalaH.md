+++
title = "५६ कण्ठलक्षणविधिपटलः"

+++
  
(पृ० १५२)   
  
कण्ठस्य लक्षणं वक्ष्ये समासाच्छृणुत द्विजाः ।  
तन्मूले वेदिका कार्या कण्ठोत्सेधात्त्रिभागतः ॥ ५८।१ ॥  
गर्भभित्तित्रिभागैकमङ्घ्रेर्वेद्यङ्घ्रिवेशनम् ।  
चतुष्पञ्चषडंशे तु समावेशाधिवेदिका ॥ ५८।२ ॥  
ग्रिवावेशस्ततस्तावत्सप्ताष्टांशे तथैव च ।  
समं वाध्यर्धकं वापि द्विगुणं त्रिगुणं तु वा ॥ ५८।३ ॥  
वेदिकोत्सेधमानेन ग्रीवोच्चं परिकल्पयेत् ।  
उत्तरं वाजनं चैव मुष्टिबन्धं मृणालिकम् ॥ ५८।४ ॥  
दण्डिका वलयं चैव गलभूषणमिष्यते ।  
दण्डिकान्तं गलं प्रोक्तं तदूर्ध्वे शिखरं भवेत् ॥ ५८।५ ॥  
प्रस्तरोर्ध्वे वृषं स्थाप्यं शिवधाम्नि विशेषतः ।  
ऊर्ध्वेन स्थापितास्ते च धाम्नोऽधस्तात्समन्ततः ॥ ५८।६ ॥  
अन्तर्मण्डलदेशे तु स्थापनीयाः सपीठिकाः ।  
अन्येषामपि देवानां धाम्नि तद्वाहनान् न्यसेत् ॥ ५८।७ ॥  
देवीनां च तथा प्रोक्तं गलदेवांस्तु विन्यसेत् ।  
एकपादयुतं ब्रह्मविष्णुसंयुक्तमेव वा ॥ ५८।८ ॥  
ईदृग्रपसमायुक्तं महेशं वापि विन्यसेत् ।  
पूर्वोक्तविधिना वापि पादवर्गेऽथवा नयेत् ॥ ५८।९ ॥  
ग्रिवायां तु चतुर्दिक्षु नासि पादांश्च विन्यसेत् ।  
तत्रैव कारयेद्वृत्तं स्फुटितं च समन्ततः ॥ ५८।१० ॥  
एवं कण्ठः समाख्यातः तदूर्ध्वे शिखरं भवेत् ।  
  
॥ इति कामिकाख्ये महातन्त्रे कण्ठलक्षणविधिः षट्पञ्चाशत्तमः   
पटलः ॥  
  
  
  
