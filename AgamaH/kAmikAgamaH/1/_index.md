+++
title = "+१"

+++
  
  
  
  
॥ श्रीः ॥  
श्री उमामहेश्वराभ्यां नमः ॥  
  
  
वन्दे महागणपतिं मदनारिसूनुं   
वामोरुसुस्थवनिताभुजवेष्टिताङ्गम् ।  
वल्लीशपूर्वजमभीष्टदमाश्रितानां   
वाणीपतिप्रमुखदेवगणार्चिताङ्घ्रिम् ॥  
  

॥ कामिकागम - पूर्वभागानुक्रमणिका ॥  
  
तन्त्रावतारो मन्त्राणामुद्धारः स्नानमर्चनम् ।  
अर्चनाङ्गं च नैवेद्यविधिः कुण्डस्य लक्षणम् ॥ १।१ ॥  
अग्निकार्यं कालविधिर्निमित्तस्य परीक्षणम् ।  
भूपरीक्षा प्रवेशार्थबलिर्ग्रामादिलक्षणम् ॥ १।२ ॥  
शङ्कोस्तु स्थापनं चैव मानोपकरणक्रमम् ।  
पदविन्यासभेदश्च सूत्रमर्मादिलक्षणम् ॥ १।३ ॥  
वास्तुदेवबलिः पश्चाद् ग्रामादीनां च लक्षणम् ।  
विस्तारायाम आयादिलक्ष्यं नक्षत्रचक्रकम् ॥ १।४ ॥  
दण्डकादिविधिर्वीथिद्वारादीनां प्रमाणकम् ।  
ग्रामादिदेवतास्थानं द्विजसङ्ख्याविधानकम् ॥ १।५ ॥  
विन्यासस्य विशेषश्च ब्रह्मदेवपदादि च ।  
अङ्गोपजीविनां स्थानं गर्भन्यासस्य लक्षणम् ॥ १।६ ॥  
बालस्थानविधानं च ग्रामादिन्यासभेदतः ।  
वास्तुशान्तिश्च शालाया विधानं च ततः परम् ॥ १।७ ॥  
नन्द्यावर्तं द्विशाला च सर्वतोभद्रसञ्ज्ञकम् ।  
वर्धमानं खस्तिकं च रूचकारव्यमतः परम् ॥ १।८ ॥  
चतुः शाला पञ्चशाला हस्तिशाला च मालिका ।  
लाङ्गलाख्यं मौलिकं च मालिकापद्मकं परम् ॥ १।९ ॥  
नागरादिविभेदं च भूमिलम्बविधिस्तथा ।  
आद्येष्टकोपपीठं च पादानां मानलक्षणम् ॥ १।१० ॥  
प्रस्तरस्य विधिश्चैव प्रासादानां च भूषणम् ।  
कण्ठस्य शिखरस्यापि स्थूपिकायाश्च लक्षणम् ॥ १।११ ॥  
नालादिस्थापनं पश्चादेकभूम्यादिलक्षणम् ।  
मूर्धेष्टकाविधानं च लिङ्गलक्ष्माङ्कुरार्पणम् ॥ १।१२ ॥  
शिवलिङ्गप्रतिष्ठा च प्रतिमानां च लक्षणम् ।  
शूलसंस्थापनं पश्चाद् देवस्थापनसञ्ज्ञकम् ॥ १।१३ ॥  
प्रतिमानां प्रतिष्ठा च विमानस्थापनं परम् ।  
लक्षणं मण्टपानां च प्राकाराणां च लक्षणम् ॥ १।१४ ॥  
स्थापनं परिवाराणां परिवारार्चनं तथा ।  
वृषभस्थापनं चान्ते गोपुरस्थापनं परम् ॥ १।१५ ॥  
  
  
चतुःसप्ततिः सङ्ख्याताः पटलाः पूर्वकामिके ॥  
  
  
  
॥ कामिकागमोत्तरभागानुक्रमणिका ॥  
  
(पृ० २)  
  
पश्चिमद्वारपूजा च दक्षिणद्वारपूजनम् ।  
अर्चनं सकलानां च महास्नपनलक्षणम् ॥ २।१ ॥  
नित्योत्सवविधिः पश्चान्महोत्सवविधिः परम् ।  
नीराजनक्रिया पूर्वा फल्गुनीपूजनं परम् ॥ २।२ ॥  
घृताभिषेकं डोलाया रोहणं क्षौद्रपूजनम् ।  
दीपावलिविधानं च घृतकम्बलपूजनम् ॥ २।३ ॥  
शिवरात्रिरथो गन्धपूजा दमनकार्चनम् ।  
वसन्तेज्या शीतकुम्भं फलपूजा पवित्रकम् ॥ २।४ ॥  
नवनैवेद्यपूजा च दीक्षा समयसञ्ज्ञिता ।  
स्थालीपाकविधिःस्वप्नाध्यायो निर्वाणसंस्कृतिः ॥ २।५ ॥  
आचार्यस्याभिषेकश्च गोत्रप्रवरनिर्णयः ।  
शताभिषेकश्चान्त्येष्टिः पितृयज्ञविधिस्ततः ॥ २।६ ॥  
शैवश्राद्धं ततःसर्वप्रायश्चित्तं ततः परम् ।  
नित्यनैमित्तिकप्रायश्चित्तमुत्सवनिष्कृतिः ॥ २।७ ॥  
अद्भुतानां च शान्तिः स्यादनुकर्मविधानकम् ।  
सम्प्रोक्षणं च पीठस्य स्थापनं च ततः परम् ॥ २।८ ॥  
बाणस्य काम्यलिङ्गस्य प्रतिष्ठा चार्षपौरुषयोः ।  
प्रासादलक्षणं लिङ्गवशात्प्रासादलक्षणम् ॥ २।९ ॥  
व्यक्तलिङ्गप्रतिष्ठा च सार्वदेशिकलिङ्गिनः ।  
अङ्गलिङ्गप्रतिष्ठा च सदेशस्थापनं ततः ॥ २।१० ॥  
देव्या विघ्नेश्वरस्यापि स्थापनं नृत्तमूर्तिनः ।  
सोमास्कन्दस्य चन्द्रार्धमौलेस्त्रिपुरवैरिणः ॥ २।११ ॥  
लिङ्गोद्भवप्रतिष्ठा च दक्षिणामूर्तिनस्तथा ।  
भिक्षाटनस्य कङ्कालमूर्तेः पाशुपतस्य च ॥ २।१२ ॥  
त्रिशूलशरभेशानचण्डेशस्थापनादि च ।  
शिवभक्तायुधानां च सिंहासनविधिस्तथा ॥ २।१३ ॥  
रथस्य करणानां च लक्षणं सौख्यकर्म च ।  
व्याधिनाशो राजरक्षा दुर्गापूजाविधिस्तथा ॥ २।१४ ॥  
शान्तिनीराजनं पुष्याभिषेकग्रहयज्ञकम् ।  
बन्धः प्रतिसरस्यापि तुलाभारविधानकम् ॥ २।१५ ॥  
हिरण्यगर्भदानं च तिलपर्वतदानकम् ।  
सुवर्णभूमिदानं च कल्पवृक्षप्रदानकम् ॥ २।१६ ॥  
गणेशदानं सौवर्णधेनुलक्ष्मीप्रदानकम् ।  
तिलधेनुसहस्रं च गवां दानसहस्रकम् (हेमाश्वदानकम्?) ॥ २।१७ ॥  
कन्यादानं हिरण्योक्षदानं च गजदानकम् ।  
लोकपालाष्टकं चैव सर्वदानोत्तमं तथा ॥ २।१८ ॥  
  
इत्युक्ताः षण्णवत्यश्च पटलाः कामिकोत्तरे ।  
  
  
  
  
॥ श्रीः ॥  
  
॥ कामिकागमः ॥  
  
पूर्वभागः  
  
