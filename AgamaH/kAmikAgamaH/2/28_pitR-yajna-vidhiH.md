+++
title = "२८ पितृ-यज्ञ-विधिः"

+++
  
पितृयज्ञविधिं वक्ष्ये श्रूयतां मुनिपुङ्गवाः ।  
आवश्यकं गृहस्थानां लोकमार्गानुयायिनाम् ॥ १ ॥  
अङ्कणे बाह्यदेशे वागारे पितृगृहं नयेत् ।  
पीठं पीठोक्तरीत्या तु सत्रिमेखलमाचरेत् ॥ २ ॥  
तत्पुरस्तालमात्रेणावटं कुर्यान्नवं गुरुः ।  
गोमयाम्भोभिरालिप्य न्यस्य पीठस्य मध्यमे ॥ ३ ॥  
कूर्चं प्रादेशमात्रं तु पञ्चभिस्सप्तभिस्तु वा ।  
विप्रादीनां क्रमाद्वापि रुद्रान्तकसुसम्मितैः ॥ ४ ॥  
दर्भैर्वा सत्कुशैः कूर्चं दक्षिणाशाग्र संयुतम् ।  
प्रणवेनासनं दत्त्वा मूर्तिमावाहयेत्ततः ॥ ५ ॥  
तद् गोत्रादि समोपेतं देव दत्तादि मूर्तये ।  
स्वधेत्युक्त्वा विनिक्षिप्य तद्वतात्माणु सम्युतम् ॥ ६ ॥  
तद्गोत्रादि समोपेतमात्मानं प्रणवं न्यसेत् ।  
पाद्यादिनिचयं वस्त्रं गन्धपुष्पतिलान्वितम् ॥ ७ ॥  
धूपं दीपं च नैवेद्यामाढकादि विनिर्मितम् ।  
तदर्ध निर्मितं वापि तस्य प्रीतिकरं च यत् ॥ ८ ॥  
गुलखण्डाज्यसंयुक्तं सोपदंशं प्रकल्पितम् ।  
आशौच रहितैः नवमद्भाण्ड एव हि ॥ ९ ॥  
ताम्बूल रहितं दद्यात् नित्यं कालद्वयेऽपि च ।  
द्वयमह्येव कर्तव्यमेक कालेऽथवा द्वयम् ॥ १० ॥  
एतत्सर्वं च तन्नाम्ना स्वधान्तेज हृदान्वितम् ।  
अथवार्घ्यबलिं दद्यादन्यत्रान्नं प्रकल्पयेत् ॥ ११ ॥  
पिण्डत्रयं तु वा देयं केवलं त्ववटं हि वा ।  
कृत्वेष्टकां वा पाषाणं शरावे वा निधाय च ॥ १२ ॥  
कूर्च पुरोदितं दत्त्वा तत्रैतत् कर्मवा नयेत् ।  
सप्ताहं वा नवाहं वा दशाहं वा तदाचरेत् ॥ १३ ॥  
तदन्ते चापराह्ने वा पूर्ववद्विधिनार्चयेत् ।  
मृदमुद्वास्य तत्स्थानात् पिण्डं पुष्पसमन्वितम् ॥ १४ ॥  
तत्कूर्चमिष्टकायुक्तं पाषाणां पीठिकां च वा ।  
सङ्ग्राह्य पीठिकादौ च धूप दीपादि संयुतम् ॥ १५ ॥  
अतोद्य सहितं वाथ निक्षिपेत् तीर्थ मध्यमे ।  
एतत्सर्वं तु वा पुण्यस्थाने नद्यादिके नयेत् ॥ १६ ॥  
विप्रादीनां तु सामान्यं विशेषस्त्वधुनोच्यते ।  
ब्राह्मणे दशपिण्डास्तु क्षत्रिये द्वादश स्मृताः ॥ १७ ॥  
वैश्ये पञ्चदश प्रोक्ताश्शूद्रे त्रिंशत् प्रकीर्तिताः ।  
आशौचं यावदेतेषां तावत् पिण्डोदकक्रिया ॥ १८ ॥  
पञ्चमे ह्येकपिण्डं तु द्वितीये चतुरस्तथा ।  
तृतीये पञ्चवै दद्यात् त्रिदिनादौ मतो विधिः ॥ १९ ॥  
दशाहे समतिक्रान्ते एकोद्दिष्टे कृते सति ।  
पिण्डमेकं तदा देय माशौचं चाप्रदानतः ॥ २० ॥  
  
इति उत्तरकामिकाख्ये महातन्त्रे पितृ यज्ञ विधिः  
अष्टविंशतितमः पटलः  
  
  
  