+++
title = "१७ आषाढ मास पूर्वफल्गुनी"

+++
पूजा विधिः  
  
आषाढे मासि नक्षत्रे पूर्वफाल्गुन सञ्ज्ञके ।  
आश्वयुज्यथ वा मासे क्रियामेनां समाचरेत् ॥ १ ॥  
कौतुकं बन्धयेद्रात्रौ देव्याः पूर्वोक्तवर्त्मना ।  
देवदेव्यौश्च वा प्रातः कन्याभ्यः काञ्चनादिकम् ॥ २ ॥  
वस्त्रं च भोजनं दत्वा देव्याः क्षीरं निवेदयेत् ।  
ग्रामप्रदक्षिणं कुर्यात् सर्वालङ्कार संयुतम् ॥ ३ ॥  
तत्काले दापयेन्मुद्गाङ्कुरं लक्षण संयुतम् ।  
ग्रामप्रदक्षिणात्पूर्वं नैवेद्यं दापयेन्न वा ॥ ४ ॥  
आस्थान मण्डपं नीत्वा परिवेषक्रमं नयेत् ।  
रात्रिचूर्णं च तैलं च चूर्णोत्सवविधानतः ॥ ५ ॥  
दद्याद्देवाय देव्यै च जयेभ्यस्तदनन्तरम् ।  
ताम्बूलसहितं नानाव्यञ्जनं तण्डुलान्वितम् ॥ ६ ॥  
हित्वा वा चूर्णकार्यं च तण्डुलादिप्रदानकम् ।  
त्रिशूलेन समायुक्तं देवीं नद्यादिकं नयेत् ॥ ७ ॥  
स्थण्डिलद्वितयं कुर्याच्छालिभिर्विधिना गुरुः ।  
एकत्र शूलं संस्थाप्य देव्याः पूर्वं तदग्रके ॥ ८ ॥  
संस्थाप्य तान्घटान् सम्यक् स्नपनोक्तविधानतः ।   
सक्तुभिश्च फलोपेतैस्तान् सम्पूज्य ह्रदा गुरुः ॥ ९ ॥  
तैः संस्नाप्य च तच्छूलमवगाहनमाचरेत् ।  
तीर्थमध्ये जनैस्सार्धं प्रविशेदालयं प्राति ॥ १० ॥  
तीर्थकर्मविहीनं वा ग्रामादिभ्रमणावधि ।  
आस्मिन्दिने वा निर्वाणदीपमम्लानमालया ॥ ११ ॥  
प्रतिसंवत्सरं कुर्याद्बलिदान समन्वितम् ।  
अथवा बलिहोमाभ्यां युतं रात्रौ दिवापि वा ॥ १२ ॥  
बेरप्रदक्षिणं कृत्वा सर्वालङ्कार संयुतम् ।  
नानाभक्तजनैस्सार्धं नानास्वादुफलानि च ॥ १३ ॥  
गुडखण्ड समोपेतं सक्तु सन्दापयेद् गुरुः ।  
नानापूप समायुक्तं नानाफल समन्वितम् ॥ १४ ॥  
जलतीरे निवेद्यैशे गुडादि फलसक्तुकम् ।  
विमोच्य देवदेवाग्रे ततस्तीर्थं नवोदके ॥ १५ ॥  
विधाय केवलं वापि त्रिशूलेन समन्वितम् ।  
नीत्वालयं ततः कुर्यात् स्नपनं पूजया सह ॥ १६ ॥  
प्रभूतहविषोपेतं मुखवासेन संयुतम् ।  
ताम्बूलेन तदन्ते तु पूजयेद्गुरुमादरात् ॥ १७ ॥  
वस्त्रहेमाङ्गुलीयाद्यैर्दक्षिणां दापयेत्तः ।  
सर्वपापविनाशार्थं सर्वारिष्टनिवृत्तये ॥ १८ ॥  
सर्वाभीष्ट प्रसिध्यर्थं सर्वकार्याथ सिद्धये ।  
विधानमेतत् कर्तव्यं देव्यास्सन्तुष्टिकारणम् ॥ १९ ॥  
  
इति उत्तरकामिकाख्ये महातन्त्रे-आषाढ मास पूर्वफल्गुनी पूजा   
विधिः सप्तदशः पटलः  
  
  
  