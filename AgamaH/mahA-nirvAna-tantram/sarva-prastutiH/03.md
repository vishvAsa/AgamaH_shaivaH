+++
title = "०३"

+++
तृतीयोल्लासः  
    
श्रीदेव्युवाच ।  
    
    
देवदेव महादेव देवतानां गुरोर्गुरो ।  
वक्ता त्वं सर्वशास्त्राणां मन्त्राणां साधनस्य च ॥ १ ॥  
    
कथितं यत् परं ब्रह्म परमेशं परात्परम् ।  
यस्योपासनतो मर्त्यो भुक्तिं मुक्तिञ्च विन्दति ॥ २ ॥  
    
केनोपायेन भगवन् परमात्मा प्रसीदति ।  
किं तस्य साधनं देव मन्त्रः को वा प्रकीर्तितः ॥ ३ ॥  
    
किं ध्यानं किं विधानञ्च परेशस्य परात्मनः ।  
तत्त्वेन श्रोतुमिच्छामि कृपया कथय प्रभो ॥ ४ ॥  
    
    
श्रीसदाशिव उवाच ।

अतिगुह्यं परं तत्त्वं शृणु मत्प्राणवल्लभे ।  
_______________________________________  
    
ॐ नमो ब्रह्मणे ।

कवल्यार्थं परमात्मैव ध्येयः पूज्यः सुखाराध्यश्चेत्याकर्ण्य तद्ध्यानादिकं जिज्ञासुः सदाशिवं प्रशंसन्ती देव्युवाच ।  
देवदेवेत्यादि ।  
देवतानां गुरोर्बृहस्पतेरपि गुरो ।  
विन्दति लभते ।  
तस्य परमात्मनः ।  
तत्त्वेन याथार्थ्येन ॥ १- ४ ॥  
    
_______________________________________  
    
रहस्यमेतत् कल्याणि न कुत्रापि प्रकाशितम् ।  
तव स्नेहेन वक्ष्यामि मम प्राणाधिकं परम् ॥ ५ ॥  
    
ज्ञेयं भवति तद्ब्रह्म सच्चिद्विश्वमयं परम् ।  
तथा तत्त्वस्वरूपेण लक्षणैर्वा महेश्वरि ॥ ६ ॥  
    
सत्तामात्रं निर्विशेषमवाङ्मनसगोचरम् ।  
असत्त्रिलोकीसद्भानं स्वरूपं ब्रह्मणः स्मृतम् ॥ ७ ॥  
    
समाधियोगैस्तद्वेद्यं सर्वत्र समदृष्टिभिः ।  
द्वन्द्वातीतैर्निर्विकल्पैर्देहात्माध्यासवर्जितैः ॥ ८ ॥  
    
_______________________________________

अथोत्तरयन् सदाशिव उवाच ।  
अतिगुह्यमित्यादि ।  
अतिगुह्यमतिरहस्यं परं तत्त्वं परं ब्रह्म ।  
तत्त्वं ब्रह्मणि याथार्थ्ये इति कोशः ।  
रहस्यं गुह्यम् ॥ ५ ॥

ज्ञेयमित्यादि ।  
हे महेश्वरि सच्चिद्विश्वमयं सत् सदा स्थायि चित् चैतन्यं विश्वमशेषं जगत् एतत् स्वरूपं यदतिगुह्यं तत् परं ब्रह्म ।  
तत्त्वस्वरूपेण ब्रह्मणः स्वरूपेण लक्षणेन तटस्थैर्वा लक्षणैर्यथावत् ज्ञेयं भवति ।  
लक्ष्यते ज्ञायते पदार्थो यैः तानि लक्षणानि तैः ।  
करणे ल्युट् ॥ ६ ॥

ननु किं तत्तत्त्वस्वरूपं येन परं ब्रह्म ज्ञेयं भवेदित्यपेक्षायां ब्रह्मणः स्वरूपं निरूपयति सत्तामात्रमित्यादि ।  
यत् सत्तामात्रं केवलपरमार्थसत्त्वस्वरूपम् ।  
निर्विशेषं स्वगतभेदरहितम् ।  
अवाङ्मनसगोचरं वचो मनसश्चाग्राह्यम् ।  
असत्त्रिलोकीसद्भानम् असत्या मिथ्याभूतायास्त्रिलोक्याः सद्भानं सद्वद्ज्ञानं यस्मात् तद्ब्रह्मणः स्वरूपं स्मृतम् ॥ ७ ॥

तच्च ब्रह्मस्वरूपं परमहंसैरेव वेदितव्यमित्याह समाधीत्यादिना ।  
सर्वत्र समदृष्टिभिः सर्वत्रारिमित्रादौ समा तुल्या दृष्टिर्येषां तैः ।  
द्वन्द्वातीतैः अतिक्रान्तसुखदुःखशीतोष्णादिभिः ।  
निर्विकल्पैर्नानाविधकल्पनाशून्यैः ।  
देहात्माध्यासवर्जितैः शरीरनिष्ठात्मत्वबुद्धिरहितैर्योगिभिः ।  
समाधियोगैः समाधिश्चित्तैकाग्र्यम्  
    
_______________________________________  
    
यतो विश्वं समुद्भूतं येन जातञ्च तिष्ठति ।  
यस्मिन् सर्वाणि लीयन्ते ज्ञेयं तद्ब्रह्म लक्षणैः ॥ ९ ॥  
    
स्वरूपबुद्ध्या यद्वेद्यं तदेव लक्षणैः शिवे ।  
लक्षणैराप्तुमिच्छूनां विहितं तत्र साधनम् ॥ १० ॥  
    
तत्साधनं प्रवक्ष्यामि शृणुष्वावहिता प्रिये ।  
तत्रादौ कथयाम्याद्ये मन्त्रोद्धारं महेशितुः ॥ ११ ॥  
    
_______________________________________  
    
योगाः परमेश्वरैकपरतासम्यग्दर्शनादयः तै करणैः तद्ब्रह्म वेद्यं भवति ।  
अथवा समाधीयते चित्तमस्मिन्निति समाधिः परमेश्वरः उपसर्गे घोः किरित्यधिकरणे किः ।  
तत्र योगाः सम्यग्दर्शनादयो येषां तैः समाधियोगैर्जनैः ॥ ८ ॥

तटस्थलक्षणानि दर्शयन्नाह यतो विश्वमित्यादि ।  
यतो हेतुभूतात् विश्वमशेषं जगत् समुद्भूतं जातम् ।  
जातञ्च सद्विश्वं येनावलम्बनभूतेन तिष्ठति ।  
प्रलयकाले सर्वाणि चराण्यचराणि च भूतानि यस्मिन् लीयन्ते लीनानि भवन्ति तद्ब्रह्म तटस्थैरेतैर्लक्षणैर्ज्ञेयं वेदितव्यम् ॥ ९ ॥

स्वरूपलक्षणेन तटस्थलक्षणेन च वेदितव्यस्य ब्रह्मणो भेदो नास्तीति प्रतिपादयितुमाह स्वरूपबुद्ध्येत्यादि ।  
हे शिवे स्वरूपबुद्ध्या यद्ब्रह्म वेद्यं ज्ञेयं भवति तदेव ब्रह्म तटस्थैरपि लक्षणैर्वेद्यं भवेत् ।  
स्वरूपलक्षणेन ब्रह्माधिगन्तुमिच्छतां जनानां साधनानपेक्षत्त्वात्तटस्थैरेव लक्षणैस्तदधिगन्तुमिच्छतां साधनमभिधातुमाह लक्षणैरित्यादि ।  
तत्र स्वरूपलक्षणतटस्थलक्षणेषु मध्ये तटस्थैर्लक्षणैर्ब्रह्माप्तुमधिगन्तुमिच्छूनां जनानां साधनं विहितम् ॥ १० ॥

तदित्यादि ।  
हे प्रिये तत्साधनं तटस्थलक्षणैर्वेद्यस्य ब्रह्मणः साधनमहं प्रवक्ष्यामि अवहिता सावधाना सती त्वं शृणुष्व ।  
तत्र साधने वक्तव्ये आदौ प्रथमतो महेशितुर्महेश्वरस्य मन्त्रोद्धारं कथयामि ॥ ११ ॥  
    
_______________________________________  
    
प्रणवं पूर्वमुद्धृत्य सच्चित्पदमुदाहरेत् ।  
एकं पदान्ते ब्रह्मेति मन्त्रोद्धारः प्रकीर्तितः ॥ १२ ॥  
    
सन्धिक्रमेण मिलितः सप्तार्णोऽयं मनुर्मतः ।  
तारहीनेन देवेशि षड्वर्णोऽयं मनुर्भवेत् ॥ १३ ॥  
    
सर्वमन्त्रोत्तमः साक्षाद्धर्मार्थकाममोक्षदः ।  
नात्र सिद्धाद्यपेक्षाऽस्ति नारिमित्रादिदूषणम् ॥ १४ ॥  
    
न तिथिर्न च नक्षत्रं न राशिगणनं तथा ।  
कुलाकुलादिनियमो न संस्कारोऽत्र विद्यते ।  
सर्वथा सिद्धमन्त्रोऽयं नात्र कार्या विचारणा ॥ १५ ॥  
    
बहुजन्मार्जितैः पुण्यैः सद्गुरुर्यदि लभ्यते ।  
तदा तद्वक्त्रतो ज्ञात्वा जन्मसाफल्यमाप्नुयात् ॥ १६ ॥  
    
_______________________________________

मन्त्रोद्धारमेव कथयति प्रणवमित्यादिना ।  
पूर्वं प्रथमं प्रणवमोङ्कारमुद्धृत्य ततोऽनन्तरं सच्चित्पदमुदाहरेत् वदेत् ।  
सच्चित्पदान्ते च एकं ब्रह्मेत्युदाहरेत् ।  
ततश्च ओ।  
सच्चिदेकं ब्रह्मेत्याकारको मन्त्रो निष्पन्नः ।  
मन्त्रोद्धारोऽयमेव प्रकीर्तितः कथितः ॥ १२ ॥

सन्धीति ।  
हे देवेशि सन्धिक्रमेण मिलितः सङ्गतोऽयं मनुर्मन्त्रः सप्तार्णः सप्तवर्णको मतः ।  
तारहीनेन प्रणवत्यागेनायं पूर्वोक्त एव मनुः षड्वर्णो भवेत् ॥ १३ ॥

अथेमं मन्त्रं स्तौति सर्वेत्यादिना ।  
अयं मन्त्रः सर्वेषु मन्त्रेषूत्तमः श्रेष्ठः ।  
सर्वमन्त्रोत्तमत्वमेवाह साक्षादित्यादिना ॥ १४ ॥

न तिथिरिति ।  
तिथिर्न गणनीयेति शेषः ॥ १५ ॥

अथैतस्य मन्त्रस्य ग्रहीतुः पुरुषस्य सर्वोत्तमत्वं प्रतिपादयितुमाह वह्वित्यादि ।  
तद्वक्त्रतः सद्गुरुमुखात् मन्त्रमिमं ज्ञात्वा ॥ १६ ॥  
    
_______________________________________  
    
चतुर्वर्गं करे कृत्वा परत्रेह च मोदते ॥ १७ ॥  
    
स धन्यः स कृतार्थश्च स कृती स च धार्मिकः ।  
स स्नातः सर्वतीर्थेषु सर्वयज्ञेषु दीक्षितः ॥ १८ ॥  
    
सर्वशास्त्रेषु निष्णातः सर्वलोकप्रतिष्ठितः ।  
यस्य कर्णपथोपान्तप्राप्तो मन्त्रमहामणिः ॥ १९ ॥  
    
धन्या माता पिता तस्य पवित्रं तत्कुलं शिवे ।  
पितरस्तस्य सन्तुष्टा मोदन्ते त्रिदशैः सह ।  
गायन्ति गायनीं गाथां पुलकाञ्चितविग्रहाः ॥ २० ॥  
    
अस्मत्कुले कुलश्रेष्ठो जातो ब्रह्मोपदेशिकः ।  
किमस्माकं गयापिण्डैः किं तीर्थैः श्राद्धतर्पणैः ॥ २१ ॥  
    
किं दानैः किं जपैर्होमैः किमन्यैर्बहुसाधनैः ।  
वयमक्षयतृप्ताः स्म सत्पुत्रस्यास्य साधनात् ॥ २२ ॥  
    
_______________________________________

चतुर्वर्गमिति ।  
धर्मार्थकाममोक्षैरुपलक्षितो वर्गः समूहश्चतुर्वर्गस्तम् ।  
त्रिवर्गो धर्मकामार्थैश्चतुर्वर्गः समोक्षकैरित्यमरः ।  
परत्र परलोके ॥ १७ ॥  
निष्णातो निपुणः ।  
कर्णपथस्योपान्तं प्राप्तः कर्णपथोपान्तप्राप्तः ।  
मन्त्र एव महामणिः ॥ १८ ॥ १९ ॥  
पितर इति ।  
गीयते इति गायनी ताम् ।  
ल्युट् वेति बाहुलकात् कर्मणि ल्युट् ।  
पुलकैः रोमहर्षणैरञ्चिता अधिगता विग्रहा देहा येषां तथाभूताः सन्तः ।  
[पुलकाङ्कितविग्रहा इति पाठेऽप्यङ्कितं चिह्नितमित्यर्थः] ॥ २० ॥

तां गाथामेवाह अस्मत्कुल इत्यादिभ्यां द्वाभ्याम् ।  
ब्रह्मोपदेशिकः ब्रह्मोपदेशवान् ।  
अक्षयतृप्ताः अविनश्वरतृप्तिमन्त्रः ॥ २१ ॥ २२ ॥  
    
_______________________________________  
    
शृणु देवि जगद्वन्द्ये सत्यं सत्यं मयोच्यते ।  
परब्रह्मोपासकानां किमन्यैः साधनान्तरैः ॥ २३ ॥  
    
मन्त्रग्रहणमात्रेण देही ब्रह्ममयो भवेत् ।  
ब्रह्मभूतस्य देवेशि किमवाप्यं जगत्त्रये ॥ २४ ॥  
    
किं कुर्वन्ति ग्रहा रुष्टा वेतालाश्चेटकादयः ।  
पिशाचा गुह्यका भूता डाकिन्यो मातृकादयः ।  
तस्य दर्शनमात्रेण पलायन्ते पराङ्मुखाः ॥ २५ ॥  
    
रक्षितो ब्रह्ममन्त्रेण प्रावृतो ब्रह्मतेजसा ।  
किं विभेति ग्रहादिभ्यो मार्तण्ड इव चापरः ॥ २६ ॥  
    
तं दृष्ट्वा ते भयापन्नाः सिंहं दृष्ट्वा यथा गजाः ।  
विद्रवन्ति च नश्यन्ति पतङ्गा इव पावके ॥ २७ ॥  
    
न तस्य दुरितं किञ्चिद्ब्रह्मनिष्ठस्य देहिनः ।  
सत्यपूतस्य शुद्धस्य सर्वप्राणिहितस्य च ।  
को वोपद्रवमन्विच्छेदात्मापघातकं विना ॥ २८ ॥  
    
_______________________________________

शृण्वित्यादि ।  
साधनान्तरैः साधनविशेषैः ॥ २३ ॥  
मन्त्रेत्यादि ।  
किमवाप्यं किं लब्धव्यमस्ति अपि तु सर्वं वस्तु लब्धमेवास्तीत्यर्थः ॥ २४ ॥  
तस्य ब्रह्मभूतस्य दर्शनमात्रेण पराङ्मुखाः सन्तो ग्रहादयः पलायन्ते ॥ २५ ॥  
रक्षित इत्यादि ।  
ब्रह्मभूतो जनो ग्रहादिभ्यो विभेति भीतो भवति किम् ।  
किन्तु न विभेतीत्यर्थः ।  
मार्तण्ड इव सूर्य इव ॥ २६ ॥  
तमित्यादि ।  
तं परब्रह्मोपासकम् ।  
ते ग्रहादयः ।  
विद्रवन्ति पलायन्ते ।  
पतङ्गा इव शलभा इव ॥ २७ ॥  
शुद्धस्य निर्मलान्तःकरणस्य ॥ २८ ॥  
    
_______________________________________  
    
ये द्रुह्यन्ति खलाः पापाः परब्रह्मोपदेशिने ।  
स्वद्रोहं ते प्रकुर्वन्ति नातिरिक्ता यतः सतः ॥ २९ ॥  
    
स तु सर्वहितः साधुः सर्वेषां प्रियकारकः ।  
तस्यानिष्टे कृते देवि को वा स्यान्निरुपद्रवः ॥ ३० ॥  
    
मन्त्रार्थं मन्त्रचैतन्यं यो न जानाति साधकः ।  
शतलक्षप्रजप्तोऽपि तस्य मन्त्रो न सिद्ध्यति ॥ ३१ ॥  
    
अतोऽस्यार्थञ्च चैतन्यं कथयामि शृणु प्रिये ।  
अकारेण जगत्पाता संहर्ता स्यादुकारतः ॥ ३२ ॥  
    
मकारेण जगत्स्रष्टा प्रणवार्थ उदाहृतः ।  
सच्छब्देन सदा स्थायि चिच्चैतन्यं प्रकीर्तितम् ॥ ३३ ॥  
    
एकमद्वैतमीशानि वृहत्त्वाद्ब्रह्म गीयते ।  
मन्त्रार्थः कथितो देवि साधकाभीष्टसिद्धिदः ॥ ३४ ॥  
    
_______________________________________

य इत्यादि ।  
ये पापाः पापशालिनः खला दुर्जनाः परब्रह्मोपदेशिने जनाय द्रुह्यन्ति तस्यापकारं विदधति ते पापाः स्वद्रोहमेव प्रकुर्वन्ति ।  
परब्रह्मोपदेशिने इति क्रुधद्रुहेर्ष्यासूयार्थानां यं प्रति कोप इति सम्प्रदानत्वात् चतुर्थी सम्प्रदाने इति चतुर्थी ।  
परब्रह्मोपदेशिजनद्रोहकरणात् स्वस्यैवापकारस्योत्पादने हेतुं दर्शयन्नाह नातिरिक्ता इत्यादि ।  
यतो हेतोः सतः साधोर्ब्रह्मभूताद्ब्रह्मोपदेशिनो जनात् तेऽतिरिक्ता भिन्ना न भवन्ति अतः स्वद्रोहमेव प्रकुर्वन्तीति भावः ॥ २९ ॥  
स तु ब्रह्मनिष्ठस्तु ॥ ३० ॥

मन्त्रार्थमिति ।  
तस्य साधकस्य ।  
यतो न सिद्ध्यति अतः प्रथमतः प्रणवार्थं निरूपयति अकारेणेत्यादिना ॥ ३१ ॥ ३२ ॥

अथ सच्चिदादिपदार्थमाह सच्छब्देनेत्यादिना ॥ ३३ ॥ ३४ ॥  
    
_______________________________________  
    
    
मन्त्रचैतन्यमेतत्तु तदधिष्ठातृदेवता ।  
तज्ज्ञानं परमेशानि भक्तानां सिद्धिदायकम् ॥ ३५ ॥  
    
अस्याधिष्ठातृ देवेशि सर्वव्यापि सनातनम् ।  
अवितर्क्यं निरातङ्कं वाचातीतं निरञ्जनम् ॥ ३६ ॥  
    
वाङ्मायाकमलाद्येन तारहीनेन पार्वति ।  
दीयते विविधा विद्या माया श्रीः सर्वतोमुखी ॥ ३७ ॥  
    
तारेण तारहीनेन प्रत्येकं सकलं पदम् ।  
युग्मयुग्मक्रमेणाऽपि मन्त्रोऽयं विविधो भवेत् ॥ ३८ ॥  
    
_______________________________________

अथ मन्त्रचैतन्यमभिधत्ते मन्त्रेत्यादिना ।  
हे परमेशानि या तस्य मन्त्रस्याधिष्ठात्री देवता तस्या यत् ज्ञानमेतदेव मन्त्रचैतन्यं जानीहीत्यन्वयः ।  
तच्चाधिष्ठातृदेवताज्ञानं भक्तानां सिद्धिदायकं भवेत् ॥ ३५ ॥

नन्वस्य मन्त्रस्य काऽधिष्ठात्री देवतेत्यपेक्षायामाह अस्येत्यादि ।  
हे देवेशि सर्वव्यापि सकलपदार्थव्यापनशीलम् ।  
सनातनं प्रागभावध्वंसरहितम् ।  
अवितर्क्यमनूहनीयम् ।  
निराकारमाकृतिशून्यम् ।  
वाचातीतमतिक्रान्तवाक् ।  
निरञ्जनम् मनश्चक्षुराद्यविषयभूतम् ।  
यद्ब्रह्म तदस्य मन्त्रस्याधिष्ठातृ भवेत् ॥ ३६ ॥

वागित्यादि ।  
हे पार्वति वाङ्मायाकमलाद्येन ऐमिति ह्रीमिति श्रीमिति बीजमाद्यं यस्य तथाभूतेन ।  
तारहीनेन प्रणवरहितेन पूर्वोक्तेन मन्त्रेण क्रमतो विविधा अनेकप्रकारा विद्या दीयते विविधा माया दीयते सर्वतो मुखं यस्या एवम्भूता श्रीर्लक्ष्मीर्दीयते ।  
यथा ऐं सच्चिदेकं ब्रह्मेत्यनेन मन्त्रेण विद्या दीयते ।  
ह्रीं सच्चिदेकं ब्रह्मेत्यनेन माया दीयते ।  
श्रीं सच्चिदेकं ब्रह्मेत्यनेन तु श्रीरिति ॥ ३७ ॥

अथैतस्यैव मन्त्रस्य नानाविधत्वं सम्पादयति तारेणेत्यादिना ।  
पूर्वोक्तमन्त्रस्य प्रत्येकं पदं सकलं वा पदं तारेण प्रणवेन सहितं कर्तव्यं  
    
_______________________________________  
    
ऋषिः सदाशिवो ह्यस्य छन्दोऽनुष्टुवुदाहृतम् ।  
देवता परमं ब्रह्म सर्वान्तर्यामि निर्गुणम् ॥ ३९ ॥  
    
चतुर्वर्गफलावाप्त्यै विनियोगः प्रकीर्तितः ।  
अङ्गन्यासकरन्यासौ कथयामि शृणु प्रिये ॥ ४० ॥  
    
तारं सच्चिदेकमिति ब्रह्मेति सकलं ततः ।  
अङ्गुष्ठतर्जनीमध्यानामिकासु महेश्वरि ॥ ४१ ॥  
    
कनिष्ठयोः करतलपृष्ठयोः सुरवन्दिते ।  
नमः स्वाहा वषट् हू।  
वौषट् फडन्तैर्यथाक्रमम् ॥ ४२ ॥  
    
_______________________________________  
    
    
तारहीनेन प्रणवत्यागेनोपलक्षितं वा विधेयम् ।  
ततश्चायं मन्त्रो विविधो भवेत् ।  
युग्मयुग्मक्रमेणापि प्रणवसहितस्तद्रहितो वायं पूर्वोक्तो मन्त्रो विविधोऽनेकप्रकारको भवेत् ।  
तारसहितं तद्रहितं प्रत्येकं पदं यथा ॐ सत् ।  
ॐ चित् ।  
ॐ एकम् ।  
ॐ ब्रह्म ।  
सत् ।  
चित् ।  
एकम् ।  
ब्रह्म इति ।  
प्रणवसम्बद्धं तदसम्बद्धं समस्तं पदम् यथा ॐ सच्चिदेकं ब्रह्म ।  
सच्चिदेकं ब्रह्मेति ।  
युग्मयुग्मक्रमतो यथा ॐ सद्ब्रह्म ।  
ॐ चिद्ब्रह्म ।  
ॐ एकं ब्रह्म ।  
ॐ सच्चित् ।  
ॐ चिदेकम् ।  
सद्ब्रह्म ।  
चिद्ब्रह्म ।  
एकं ब्रह्म ।  
सच्चित् ।  
चिदेकमिति ॥ ३८ ॥

अथास्य मन्त्रस्य ऋष्यादिकमाह ऋषिरित्यादिना सार्द्धेन ।  
अस्य मन्त्रस्य ।  
सर्वान्तर्यामि सर्वान्तर्नियन्तृ ॥  
अस्य मन्त्रस्य सदाशिव ऋषिरनुष्टुप्छन्दः सर्वान्तर्यामि निर्गुणं परमं ब्रह्म देवता धर्मार्थकाममोक्षावाप्तये विनियोगः ।  
शिरसि सदाशिवाय ऋषये नमः मुखेऽनुष्टुप्छन्दसे नमः हृदि सर्वान्तर्यामिनिर्गुणपरमब्रह्मणे देवतायै नमः धर्मार्थकाममोक्षावाप्तये विनियोगः ।  
इति ऋषिन्यासं विधायाङ्गन्यासकरन्यासौ विधातव्यौ अतस्तावभिधातुमाह अङ्गन्यासेत्यादि ॥ ३९ ॥ ४० ॥

तयोर्मध्ये प्रथमतः करन्यासमाह तारमित्यादिभ्यां सार्द्धाभ्यां द्वाभ्याम् ।  
हे महेश्वरि हे सुरवन्दिते नमःस्वाहावषठूंवौषट्फडन्तैः अन्तभूतैर्नमःस्वाहावषट्  
    
_______________________________________  
    
न्यसेन्न्यासोक्तविधिना साधकः सुसमाहितः ।  
हृदादिकरपर्यन्तमेवमेव विधीयते ॥ ४३ ॥  
    
प्राणायामं ततः कुर्यान् मूलेन प्रणवेन वा ।  
मध्यमानामिकाभ्याञ्च दक्षहस्तस्य पार्वति ॥ ४४ ॥  
    
वामनासापुटं धृत्वा दक्षनासापुटेन च ।  
पूअयेत् पवनं मन्त्री मूलमष्टमितं जपन् ॥ ४५ ॥  
    
अङ्गुष्ठेन दक्षनासां धृत्वा कुम्भकयोगतः ।  
जपेद्द्वात्रिंशताऽवृत्त्या ततो दक्षिणनासया ॥ ४६ ॥  
    
शनैःशनैस्त्यजेद्वायुं जपन् षोडशधा मनुम् ।  
वामनासापुटेऽप्येवं पूरकुम्भकरेचकम् ॥ ४७ ॥  
    
पुनर्दक्षिणतः कुर्यात् पूर्ववत् सुरपूजिते ।  
प्राणायामविधिः प्रोक्तो ब्रह्ममन्त्रस्य साधने ॥ ४८ ॥  
    
_______________________________________  
    
हूंवौषट्फट्रूपैः पदैर्विशिष्टं तारं प्रणवं सदिति चिदिति एकमिति ब्रह्मेति ।  
ततोऽनन्तरम् ।  
ॐ सच्चिदेकं ब्रह्मेति सकलञ्च पदम् अङ्गुष्ठतर्जनीमध्यानामिकासु कनिष्ठयोः करतलपृष्ठयोश्च न्यासोक्तविधिना सुसमाहितोऽतिसावधानः सन् साधको यथाक्रमं न्यसेत् ।  
क्रमो यथा ॐ अङ्गुष्ठाभ्यां नमः ।  
सत्तर्जनीभ्यां स्वाहा ।  
चिन्मध्यमाभ्यां वषट् ।  
एकमनामिकाभ्यां हू।  
।  
ब्रह्म कनिष्ठाभ्यां वौषट् ।  
ॐ सच्चिदेकं ब्रह्म करतलपृष्ठाभ्यां फट् ।  
इति करन्यासः ।  
अथाङ्गन्यासमाहार्द्धेन हृदित्यादि ।  
हृदादिकरपर्यन्तं प्रत्येवमेव न्यासो विधीयते ।  
यथा ॐ हृदयाय नमः ।  
सच्छिरसे स्वाहा ।  
चिच्छिखायै वषट् ।  
एकं कवचाय हू।  
।  
ब्रह्म नेत्रत्रयाय वौषट् ।  
ॐ सच्चिदेकं ब्रह्म करतलकरपृष्ठाभ्यां फट् इति ॥ ४१ � ४३ ॥

एवमङ्गन्यासकरन्यासौ विधाय प्राणायामो विधेय इत्याह प्राणायाममित्यादिना ।  
ततोऽनन्तरम् ॐ सच्चिदेकं ब्रह्मेत्यादिमूलमन्त्रेण प्रणवेन ॐ कारणे  
    
_______________________________________  
    
ततो ध्यानं प्रकुर्वीत साधकाभीष्टसाधनम् ॥ ४९ ॥  
    
हृदयकमलमध्ये निर्विशेषं निरीहम् हरिहरविधिवेद्यं योगिभिर्ध्यानगम्यम् ।  
जननमरणभीतिभ्रंसि सच्चित्स्वरूपम् सकलभुवनबीजं ब्रह्म चैतन्यमीडे ॥ ५० ॥  
    
_______________________________________  
    
वा प्राणायामं कुर्यात् ॥  
ननु प्राणायामः कथं विधातव्य इत्यपेक्षायां तद्विधानमाह मध्यमेत्यादिभिः सार्धैश्चतुर्भिः ।  
हे पार्वति दक्षिणहस्तस्य मध्यमानामिकाभ्यामङ्गुलिभ्यां वामनासापुटं धृत्वा मन्त्री साधकोऽष्टमितं मूलमन्त्रं जपन् सन् दक्षिणनासापुटेन पवनं वायु पूरयेत् ।  
ततो दक्षहस्तस्यैवाङ्गुष्ठेन दक्षनासापुटं धृत्वा कुम्भकयोगतो द्वात्रिंशता आवृत्त्या मूलमन्त्रं जपेत् ।  
ततः षोडशधा मनुं मूलमन्त्रं जपन् सन् दक्षिणनासयैव शनैः शनैर्वायुं त्यजेत् ।  
ततो वामनासापुटेऽप्येवमेव पूरककुम्भकरेचकं कुर्यात् क्रमेणैवाकृष्टं निश्चलं विमुक्तञ्च श्वासं विदध्यादित्यर्थः ।  
पूर्ववत् पुनर्दक्षिणतोऽपि पूरककुम्भकरेचकं कुर्यात् ।  
ब्रह्ममन्त्रस्य साधने एष प्राणायामविधिः प्रोक्तः ।  
पूरकादिस्वरूपमाह योगियाज्ञवल्क्यः

नासिकोत्कृष्ट उच्छासो ध्मातः पूरक उच्यते ।

कुम्भको निश्चलश्वासो मुच्यमानस्तु रेचकः ॥  
इति ॥ ४४ � ४८ ॥  
    
इत्थं प्राणायामं कृत्वा परब्रह्मध्यानं कर्तव्यमित्याह तत इत्यादिना ॥ ४९ ॥

अथ तद्ध्यानमाह हृदयेत्यादि ।  
हृदयकमलस्य मध्ये स्थितं चैतन्यं चेतनं ब्रह्माहमीडे ध्यायामीत्यन्वयः ।  
धातूनामनेकार्थत्वादीडधातोर्ध्यानेऽर्थेऽपि प्रवृत्तिः ।  
निर्विशेषमित्यादीनि ब्रह्मणो विशेषणानि ।  
निर्विशेषं नानाविधभेदशून्यम् ।  
निरीहं निराकाङ्क्षम् प्राप्तसमस्तैश्वर्यमित्यर्थः ।  
ध्यानगम्यम् ध्यानेनावगन्तव्यम् ।  
जननमरणभीतिभ्रंसि जन्ममृत्युनिमित्तवभयापहन्तृ ।  
    
_______________________________________  
    
ध्यात्वैवं परमं ब्रह्म मानसैरुपचारकैः ।  
पूजयेत् परया भक्त्या ब्रह्मसायुज्यहेतवे ॥ ५१ ॥  
    
गन्धं दद्यान्महीतत्त्वं पुष्पमाकाशमेव च ।  
धूपं दद्याद्वायुतत्त्वं दीपं तेजः समर्पयेत् ।  
नैवेद्यं तोयतत्त्वेन प्रदद्यात् परमात्मने ॥ ५२ ॥  
    
ततो जप्त्वा महामन्त्रं मनसा साधकोत्तमः ।  
समर्प्य ब्रह्मणे पश्चाद्वहिःपूजां समारभेत् ॥ ५३ ॥  
    
उपस्थितानि द्रव्याणि गन्धपुष्पादिकानि च ।  
वस्त्रालङ्करणादीनि भक्ष्यपेयानि यानि च ॥ ५४ ॥  
    
मन्त्रेणानेन संशोध्य ध्यात्वा ब्रह्म सनातनम् ।  
निमील्य नेत्रे मतिमानर्पयेत् परमात्मने ॥ ५५ ॥  
    
ब्रह्मार्पणं ब्रह्महविर्ब्रह्माग्नौ ब्रह्मणा हुतम् ।  
ब्रह्मैव तेन गन्तव्यं ब्रह्मकर्मसमाधिना ॥ ५६ ॥  
    
_______________________________________  
    
सच्चित्स्वरूपं सदास्थायिस्वरूपं ज्ञानस्वरूपञ्चेत्यर्थः ।  
सकलभुवनबीजं समस्तस्य भुवनस्य कारणम् ॥ ५० ॥

एवं ब्रह्म ध्यात्वा तस्य पूजनं विधेयमित्याह ध्यात्वेत्यादिना ।  
मानसैर्मनःसङ्कल्पितैः ।  
ब्रह्मसायुज्यहेतवे ब्रह्मत्वनिमित्ताय ।  
स्याद्ब्रह्मभूयं ब्रह्मत्वं ब्रह्मसायुज्यमित्यपीत्यमरः ॥  
मानसानुपचारानेवाह गन्धमित्यादिना ॥ ५१ ॥ ५२ ॥

तत इति ।  
महामन्त्रम् ॐ सच्चिदेकं ब्रह्मेत्याद्यात्मकम् ।  
समर्प्य महामन्त्रजपहेतुकं फलं दत्त्वा ॥  
वहिःपूजामेवाह उपस्थितानीत्यादिना ।  
उपस्थितानि समीपे स्थितानि ॥  
अनेन इतोऽनन्तरमेव वक्ष्यमाणेन मन्त्रेण ॥ ५३ � ५५ ॥

अथ गन्धपुष्पाद्यर्पणमन्त्रमेवाह ब्रह्मार्पणमिति ।  
अर्प्यते दीयतेऽनेनेत्यर्पणं सृवादि यज्ञपात्रम् तदपि ब्रह्मैव ।  
दीयमानं हविर्घृतादिकमपि ब्रह्मैव ।  
    
_______________________________________  
    
ततो नेत्रे समुन्मील्य जप्त्वा मूलं स्वशक्तितः ।  
तज्जपं ब्रह्मसात् कृत्वा स्तोत्रञ्च कवचं पठेत् ॥ ५७ ॥  
    
स्तोत्रं शृणु महेशानि ब्रह्मणः परमात्मनः ।  
यत् श्रुत्वा साधको देवि ब्रह्मसायुज्यमश्नुते ॥ ५८ ॥  
    
नमस्ते सते सर्वलोकाश्रयाय नमस्ते चिते विश्वरूपात्मकाय ।  
नमोऽद्वैततत्त्वाय मुक्तिप्रदाय नमो ब्रह्मणे व्यापिने निर्गुणाय ॥ ५९ ॥  
    
त्वमेकं शरण्यं त्वमेकं वरेण्यं त्वमेकं जगत्कारणं विश्वरूपम् ।  
    
_______________________________________  
    
ब्रह्मैवाग्निस्तस्मिन् ।  
ब्रह्मणा कर्त्रा हुतं हवनमपि ब्रह्म ।  
अग्निश्च कर्ता च हवनक्रिया चापि ब्रह्मैवेत्यर्थः ।  
एवं ब्रह्मण्येव कर्मात्मके समाधिश्चित्तैकाग्र्यं यस्य तेन पुंसा ब्रह्मैव गन्तव्यं प्राप्तव्यं न तु फलान्तरमित्यर्थः ॥ ५६ ॥

तत इत्यादि ।  
समुन्मील्य उद्घाट्य ।  
मूलं मूलमन्त्रम् ।  
ब्रह्मसात् ब्रह्माधीनम् ॥ ५७ ॥

स्तोत्रमिति ।  
ब्रह्मसायुज्यमश्नुते ब्रह्मत्वं प्राप्नोति ॥ ५८ ॥

अथ तत्स्तोत्रमाह नमस्ते इत्यादि ।  
सते सदा स्थायिने ।  
सर्वलोकाश्रयाय सकललोकाधारभूताय ।  
चिते चैतन्याय ।  
विश्वरूप आत्मा यस्य तस्मै ।  
अद्वैततत्त्वाय सजातीयविजातीयात्मगतमेदरहिततत्त्वाय ।  
ब्रह्मणे अतिबृहते अत एव व्यापिने सकलवस्तुव्यापनशीलाय ।  
निर्गुणाय सत्त्वादिगुणरहिताय ॥ ५९ ॥  
    
_______________________________________  
    
त्वमेकं जगत्कर्तृपातृप्रहर्तृ त्वमेकं परं निश्चलं निर्विकल्पम् ॥ ६० ॥  
    
भयानां भयं भीषणं भीषणानां गतिः प्राणिनां पावनं पावनानाम् ।  
महोच्चैःपदानां नियन्तृ त्वमेकं परेषां परं रक्षकं रक्षकाणाम् ॥ ६१ ॥  
    
परेश प्रभो सर्वरूपाप्रकाशिन् अनिर्द्देश्य सर्वेन्द्रियागम्य सत्य ।  
अचिन्त्याक्षर व्यापकाव्यक्त तत्त्व जगद्भासकाधीश पायादपायात् ॥ ६२ ॥  
    
_______________________________________  
    
त्वमित्यादि ।  
एकं मुख्यं केवलं वा ।  
शरणे रक्षणे साधु इति शरण्यम् ।  
तत्र साधुरिति यत् ।  
वरेण्यं वरणीयम् ।  
जन्ममृत्युदुःखादिभीरुभिरुपासनीयमित्यर्थः ।  
परं श्रेष्ठम् ।  
निर्विकल्पं नानाविधकल्पनाशून्यम् ॥ ६० ॥

भयानामित्यादि ।  
भीषणानां भयानकानामपि भीषणं भयानकम् ।  
पावनानां पूतत्वजनकानामपि पावनम् पावित्र्यजनकम् ।  
पदानां स्थानानां मध्ये महोच्चैरत्युच्छ्रितं पदम् अथवा महोच्चैरत्युच्छ्रितं पदं येषां तेषां ब्रह्मादीनामपि नियन्तृ नियामकम् ।  
परेषां श्रेष्ठानामपि ॥ ६१ ॥

परेशेत्यादि ।  
परेश परेषां ब्रह्मादीनामप्यधिप ।  
प्रभो नियन्तः ।  
अनिर्देश्यशब्देन निर्देष्टुमशक्य ।  
सर्वेन्द्रियागम्य सर्वैर्नेत्रादिभिरिन्द्रियैरप्राप्य ।  
सत्य परमार्थसत्यशालिन् ।  
अचिन्त्य मनसोऽप्यविषयभूत ।  
न क्षरति चलतीत्यक्षरम् तत्सम्बोधने अक्षर ।  
अव्यक्त रूपादिरहित ।  
जगद्भासकानां चन्द्रसूर्यादीनामपीश्वर अथवा जगाद्भसकेति अधीशेति च भिन्नमेव पदम् ।  
पायात् रक्षत् ।  
अपायात् भक्तिबुद्ध्यादिविश्लेषात् ॥ ६२ ॥  
    
_______________________________________  
    
तदेकं स्मरामस्तदेकं जपामः तदेकं जगत्साक्षिरूपं नमामः ।  
सदेकं निधानं निरालम्बमीशं भवाम्भोधिपोतं शरण्यं व्रजामः ॥ ६३ ॥  
    
पञ्चरत्नमिदं स्तोत्रं ब्रह्मणः परमात्मनः ।  
यः पठेत् प्रयतो भूत्वा ब्रह्मसायुज्यमाप्नुयात् ॥ ६४ ॥  
    
प्रदोषेऽदः पठेन्नित्यं सोमवारे विशेषतः ।  
श्रावयेद्बोधयेत् प्राज्ञो ब्रह्मनिष्ठान् स्वबान्धवान् ॥ ६५ ॥  
    
इति ते कथितं देवि पञ्चरत्नं महेशितुः ।  
कवचं शृणु चार्वङ्गि जगन्मङ्गलनामकम् ।  
पठनाद्धारणाद् यस्य ब्रह्मज्ञो जायते ध्रुवम् ॥ ६६ ॥  
    
परमात्मा शिरः पातु हृदयं परमेश्वरः ।  
कण्ठं पातु जगत्पाता वदनं सर्वदृग्विभुः ॥ ६७ ॥  
    
करौ मे पातु विश्वात्मा पादौ रक्षतु चिन्मयः ।  
सर्वाङ्गं सर्वदा पातु परं ब्रह्म सनातनम् ॥ ६८ ॥  
    
_______________________________________

तदित्यादि ।  
तत् ब्रह्म ।  
निधीयते जगद् यस्मिन् तन्निधानं जगदाश्रयभूतम् ।  
निरालम्बम् आश्रयशून्यम् ॥ ६३ ॥

अथ पञ्चरत्नाख्यैतत्स्तोत्रपाठहेतुकं फलमाह पञ्चरत्नमित्यादिना ।  
प्रयतः पवित्रः ॥  
अदः स्तोत्रम् ॥ ६४ ॥ ६५ ॥

स्तोत्रं पठित्वा कवचं पठितव्यमतस्तदभिधातुमुपक्रमते इतीति ॥ ६६ ॥

तद् ब्रह्मकवचमेवाह परमात्मेत्यादि ।  
चिन्मयः चैतन्यरूपः ॥ ६७ ॥ ६८ ॥  
    
_______________________________________  
    
श्रीजगन्मङ्गलस्यास्य कवचस्य सदाशिवः ।  
ऋषिश्छन्दोऽनुष्टुविति परमब्रह्म देवता ।  
चतुर्वर्गफलावाप्त्यै विनियोगः प्रकीर्तितः ॥ ६९ ॥  
    
यः पठेद् ब्रह्मकवचम् ऋषिन्यासपुरःसरम् ।  
स ब्रह्मज्ञानमासाद्य साक्षाद्ब्रह्ममयो भवेत् ॥ ७० ॥  
    
भूर्जे विलिख्य गुटिकां स्वर्णस्थां धारयेत् यदि ।  
कण्ठे वा दक्षिणे बाहो सर्वसिद्धीश्वरो भवेत् ॥ ७१ ॥  
    
इत्येतत् परमब्रह्मकवचं ते प्रकाशितम् ।  
दद्यात् प्रियाय शिष्याय गुरुभक्ताय धीमते ॥ ७२ ॥  
    
पठित्वा स्तोत्रकवचं प्रणमेत् साधकाग्रणीः ॥ ७३ ॥  
    
नमस्ते परमं ब्रह्म नमस्ते परमात्मने ।  
निर्गुणाय नमस्तुभ्यं सद्रूपाय नमो नमः ॥ ७४ ॥  
    
_______________________________________

अथास्य कवचस्य ऋष्यादिकमाह श्रीजगदित्यादिना ॥  
अथ ब्रह्मकवचपठनजन्यं फलमाह य इत्यादिना ।  
ऋषिन्यासः पुरःसरो यत्र तत् ।  
ऋषिन्यासश्च अस्य श्रीजगन्मङ्गलनामकस्य कवचस्य सदाशिव ऋषिः अनुष्टुप्छन्दः परमब्रह्म देवता धर्मार्थकाममोक्षावाप्त्यै श्रीजगन्मङ्गलाख्यकवचपाठे विनियोगः ।  
शिरसि सदाशिवाय ऋषये नमः ।  
मुखेऽनुष्टप्छन्दसे नमः ।  
हृदये परब्रह्मणे देवतायै नमः ।  
धर्मार्थकाममोक्षावाप्तये श्रीजगन्मङ्गलाख्यकवचपाठे विनियोग इति ।  
आसाद्य प्राप्य ।  
ब्रह्ममयः ब्रह्मस्वरूपः ॥ ६९ � ७१ ॥

इतीति ।  
ते तुभ्यं तवाग्रे वा ॥  
प्रणमेत् परमात्मानमिति शेषः ।  
साधकाग्रणीः साधकोत्तमः ॥  
तत्प्रणमनमेवाह नम इत्यादिना ॥ ७२ � ७४ ॥  
    
_______________________________________  
    
वाचिकं कायिकं वाऽपि मानसं वा यथामति ।  
आराधने परेशस्य भावशुद्धिर्विधीयते ॥ ७५ ॥  
    
एवं सम्पूज्य मतिमान् स्वजनैर्बान्धवैः सह ।  
महाप्रसादं स्वीकुर्याद् ब्रह्मणः परमात्मनः ॥ ७६ ॥  
    
पूजने परमेशस्य नावाहनविसर्जने ।  
सर्वत्र सर्वकालेषु साधयेद् ब्रह्मसाधनम् ॥ ७७ ॥  
    
अस्नातो वा कृतस्नानो भुक्तो वाऽपि बुभुक्षितः ।  
पूजयेत् परमात्मानं सदा निर्मलमानसः ॥ ७८ ॥  
    
अनेन ब्रह्ममन्त्रेण भक्ष्यपेयादिकञ्च यत् ।  
दीयते परमेशाय तदेव पावनं महत् ॥ ७९ ॥  
    
गङ्गातोये शिलादौ च स्पृष्टदोषोऽपि वर्तते ।  
परब्रह्मार्पिते द्रव्ये स्पृष्टास्पृष्टं न विद्यते ॥ ८० ॥  
    
_______________________________________

ननु परमात्मानं प्रति कायिकवाचिकमानसास्त्रयोऽपि प्रणामा विधातव्यास्तेषां मध्ये एकतमो वा तत्राह वाचिकमित्यादि ।  
यथामति परब्रह्मणे कायिकं वाचिकं मानसं वा प्रणमनं विदध्यात् ।  
ननु परब्रह्मणे कायिकस्यैव प्रणामस्यौचित्यं नतु वाचिकमानसयोरत आह आराधन इत्यादि ।  
भावशुद्धिरन्तःकरणशुद्धत्वम् ॥ ७५ ॥

एवमित्यादि ।  
सम्पूज्य परमात्मानमिति शेषः ॥  
साधयेत् निष्पादयेत् ॥ ७६ � ७८ ॥

अथ ब्रह्मणो महाप्रसादस्य माहात्म्यं वर्णयितुमुपक्रमते अनेनेत्यादि ।  
ब्रह्ममन्त्रेण ॐ सच्चिदित्याद्यात्मकेन ब्रह्मार्पणमित्याद्यात्मकेन वा ॥  
शिलादौ शालग्रामशिलादौ ॥ ७९ ॥ ८० ॥  
    
_______________________________________  
    
पक्वं वाऽपि न पक्वं वा मन्त्रेणानेन मन्त्रितम् ।  
साधको ब्रह्मसात् कृत्वा भुञ्जीयात् स्वजनैः सह ॥ ८१ ॥  
    
नात्र वर्णविचारोऽस्ति नोच्छिष्टादिविवेचनम् ।  
न कालनियमोऽप्यत्र शौचाशौचं तथैव च ॥ ८२ ॥  
    
यथाकाले यथादेशे यथायोगेन लभ्यते ।  
ब्रह्मसात् कृतनैवेद्यमश्नीयादविचारयन् ॥ ८३ ॥  
    
आनीतं श्वपचेनापि श्वमुखादपि निःसृतम् ।  
तदन्नं पावनं देवि देवानामपि दुर्लभम् ॥ ८४ ॥  
    
किं पुनर्मनुजादीनां वक्तव्यं देववन्दिते ।  
परमेशस्य नैवेद्यसेवनाद् यत् फलं भवेत् ॥ ८५ ॥  
    
महापातकयुक्तो वा युक्तो वाप्यन्यपातकैः ।  
सकृत् प्रसादग्रहणात् मुच्यते नात्र संशयः ॥ ८६ ॥  
    
सार्द्धत्रिकोटितीर्थेषु स्नानदानेन यत्फलम् ।  
तत् फलं लभते मर्त्यो ब्रह्मार्पितनिषेवणात् ॥ ८७ ॥  
    
अश्वमेधादिभिर्यज्ञैरिष्ट्वा यत् फलमश्नुते ।  
भक्षिते ब्रह्म नैवेद्ये तस्मात् कोटिगुणं लभेत् ॥ ८८ ॥  
    
जिह्वाकोटिसहस्रैस्तु वक्त्रकोटिशतैरपि ।  
महाप्रसादमाहात्म्यं वर्णितुं नैव शक्यते ॥ ८९ ॥  
    
_______________________________________

पक्वमिति ।  
मन्त्रेण ॐ तत् सदित्याद्यात्मकेन ॥  
नात्रेति ।  
अत्र ब्रह्मणो महाप्रसादे ॥  
आनीतमिति ।  
श्वपचेन चाण्डालेनाप्यानीतं यदन्नं तद्ब्रह्मसात्कृतं सत् पावनं भवेत् ॥  
अश्नुते लभते ॥ ८१ � ८९ ॥  
    
_______________________________________  
    
यत्र कुत्र स्थितो वापि प्राप्य ब्रह्मार्पितामृतम् ।  
गृहीत्वा कीकशो वाऽपि ब्रह्मसायुज्यमाप्नुयात् ॥ ९० ॥  
    
यदि स्यान्नीचजातीयमन्नं ब्रह्मणि भावितम् ।  
तदन्नं ब्राह्मणैर्ग्राह्यमपि वेदान्तपारगैः ॥ ९१ ॥  
    
जातिभेदो न कर्तव्यः प्रसादे परमात्मनः ।  
योऽशुद्धबुद्धिं कुरुते स महापातकी भवेत् ॥ ९२ ॥  
    
वरं पापशतं कुर्याद्वरं विप्रबधं प्रिये ।  
परब्रह्मार्पिते ह्यन्ने न कुर्यादवहेलनम् ॥ ९३ ॥  
    
ये त्यजन्ति नरा मूढा महामन्त्रेण संस्कृतम् ।  
अन्नतोयादिकं भद्रे पितॄंस्ते पातयन्त्यधः ॥ ९४ ॥  
    
स्वयमप्यन्धतामिस्रे पतन्त्याहूतसम्प्लवम् ।  
ब्रह्मसात्कृतनैवेद्यद्वेष्टॄणां नास्ति निष्कृतिः ॥ ९५ ॥  
    
पुण्यायन्ते क्रियाः सर्वाः सुषुप्तिः सुकृतायते ।  
स्वेच्छाचारोऽत्र विहितो महामन्त्रस्य साधने ॥ ९६ ॥  
    
_______________________________________

यत्रेत्यादि ।  
अमृतम् शीधु ।  
कीकशो वापि चाण्डालोऽपि ॥ ९० ॥

यदीति ।  
नीचजातीयं चाण्डालादिसम्बन्धि ।  
ब्रह्मणि भावितं चिन्तितं ब्रह्मणेऽर्पितमित्यर्थः ॥ ९१ ॥ ९२ ॥

वरमित्यादि ।  
वरमीषत् प्रियम् ।  
देवाद्वृते वरः श्रेष्ठे त्रिषु क्लीवं मनाक् प्रिये इत्यमरः ।  
अवहेलनम् तिरस्कारम् ॥ ९३ ॥ ९४ ॥

स्वयमित्यादि ।  
अन्धतामिस्रे नरके ।  
आहूतस्य विश्वस्य सम्प्लवः सलिले सम्यक् प्लवनं यत्र तत्कालपर्यन्तम् प्रलयकालपर्यन्तमित्यर्थः ।  
निष्कृतिर्निस्तारः ॥ ९५ ॥

पुण्येत्यादि ।  
सर्वा अपुण्या अपि क्रियाः पुण्यायन्ते पुण्या इवाचरन्तीत्यर्थः ॥ ९६ ॥  
    
_______________________________________  
    
किं तस्य वैदिकाचारैस्तान्त्रिकैर्वाऽपि तस्य किम् ।  
ब्रह्मनिष्ठस्य विदुषः स्वेच्छाचारो विधिः स्मृतः ॥ ९७ ॥  
    
कृतेनास्य फलं नास्ति नाकृतेनापि किल्विषम् ।  
न विघ्नः प्रत्यवायो,अस्य ब्रह्ममन्त्रस्य साधनात् ॥ ९८ ॥  
    
अस्मिन् धर्मे महेशि स्यात् सत्यवादी जितेन्द्रियः ।  
परोपकारनिरतो निर्विकारः सदाशयः ॥ ९९ ॥  
    
मात्सर्यहीनोऽदम्भी च दयावान् शुद्धमानसः ।  
मातापित्रोः प्रीतिकारी तयोः सेवनतत्परः ॥ १०० ॥  
    
ब्रह्मश्रोता ब्रह्ममन्ता ब्रह्मान्वेषणमानसः ।  
यतात्मा दृढबुद्धिः स्यात् साक्षाद्ब्रह्मेति भावयन् ॥ १०१ ॥  
    
न मिथ्याभाषणं कुर्यान्न परानिष्टचिन्तनम् ।  
परस्त्रीगमनञ्चैव ब्रह्ममन्त्री विवर्जयेत् ॥ १०२ ॥  
    
तत्सदिति वदेद्देवि प्रारम्भे सर्वकर्मणाम् ।  
ब्रह्मार्पणमस्तु वाक्यं पानभोजनकर्मणोः ॥ १०३ ॥  
    
येनोपायेन मर्त्यानां लोकयात्रा प्रसिद्ध्यति ।  
तदेव कार्यं ब्रह्मज्ञैरिदं धर्मं सनातनम् ॥ १०४ ॥  
    
_______________________________________

किमित्यादि ।  
विदुषः सर्वं ब्रह्मैवेति जानतः ।  
स्वेच्छाचार एव विधिः ।  
अस्य ब्रह्मनिष्ठस्य ॥ ९७ ॥ ९८ ॥

अस्मिन्नित्यादि ।  
सदाशयः साध्वभिप्रायः ॥  
मात्सर्यहीनः अन्यशुभद्वेषरहितः ।  
अदम्भी कपटताशून्यः ।  
तयोः मातापित्रोः ॥ ९९ ॥ १०० ॥

ब्रह्मेत्यादि ।  
यतात्मा संयतचित्तः ।  
ब्रह्म साक्षादस्तीति भावयन् चिन्तयन् ॥  
ब्रह्मार्पणमस्त्विति वाक्यम् ॥  
लोकयात्रा लोकनिर्वाहः ॥ १०१ � १०४ ॥  
    
_______________________________________  
    
अथ सन्ध्याविधिं वक्ष्ये ब्रह्ममन्त्रस्य शाम्भवि ।  
यां कृत्वा ब्रह्मसम्पत्तिं लभन्ते भुवि मानवाः ॥ १०५ ॥  
    
प्रातर्मध्याह्नसायाह्ने यथादेशे यथाऽसने ।  
पूर्ववत् परमब्रह्म ध्यात्वा साधकसत्तमः ॥ १०६ ॥  
    
अष्टोत्तरशतं देवि गायत्रीजपमाचरेत् ।  
जपं समर्प्य विधिवत् पूर्ववत् प्रणमेत् सुधीः ॥ १०७ ॥  
    
एषा सन्ध्या मया प्रोक्ता सर्वथा ब्रह्मसाधने ।  
यदनुष्ठानतो मन्त्री शुद्धान्तःकरणो भवेत् ॥ १०८ ॥  
    
गायत्रीं शृणु चार्वङ्गि सर्वपापप्रणाशिनीम् ।  
परमेश्वरं ङेऽन्तमुक्त्वा विद्महे तदनन्तरम् ॥ १०९ ॥  
    
परतत्त्वाय पदतो धीमहीति वदेत् प्रिये ।  
    
_______________________________________

अथेति ।  
यां सन्ध्याम् ।  
ब्रह्मसम्पत्तिम् ब्रह्मरूपां सम्पदम् ॥  
तत्सन्ध्याविधिमेवाह प्रातरित्यादिना ।  
यदनुष्ठानतः यदाचरणतः ॥ १०५ � १०८ ॥

तां ब्रह्मगायत्रीमेवाह परमेश्वरमित्यादिना सार्द्धेन ।  
हे प्रिये ईशानि ङेऽन्तं ङेविभक्त्यन्तं परमेश्वरं पदमुक्त्वा विद्महे इति पदं वदेत् ।  
तदनन्तरं विद्महे इति पदानन्तरं परतत्त्वायेति पदं वदेत् ।  
परतत्त्वायेति पदतः परं धीमहीति पदं वदेत् ।  
तदनन्तरं धीमहीति पदानन्तरं तन्नो ब्रह्म प्रचोदयादिति वदेत् ।  
ततश्च परमेश्वराय विद्महे परतत्त्वाय धीमहि तन्नो ब्रह्म प्रचोदयादित्याकारिका ब्रह्मगायत्री सम्पन्नासीत् ।  
ब्रह्मगायत्र्यर्थस्तु परतत्त्वाय परमेश्वराय परतत्त्वं परमेश्वरमाप्तुं यद्ब्रह्म वयं विद्महे मन्यामहे धीमहि चिन्तयामश्च तद्ब्रह्म  
    
_______________________________________  
    
तदनन्तरमीशानि तन्नो ब्रह्म प्रचोदयात् ।  
इयं श्रीब्रह्मगायत्री चतुर्वर्गप्रदायिनी ॥ ११० ॥  
    
पूजनं यजनञ्चैव स्नानं पानञ्च भोजनम् ।  
यद्यत्कर्म प्रकुर्वीत ब्रह्ममन्त्रेण साधयेत् ॥ १११ ॥  
    
ब्राह्मे मुहूर्ते चोत्थाय प्रणम्य ब्रह्मदं गुरुम् ।  
ध्यात्वा च परमं ब्रह्म यथाशक्ति मनुं स्मरेत् ।  
पूर्ववत् प्रणमेद् ब्रह्म प्रातःकृत्यमिदं स्मृतम् ॥ ११२ ॥  
    
द्वात्रिंशता सहस्रेण जपेनास्य पुरस्क्रिया ।  
तद्दशांशेन हवनं तर्पणं तद्दशांशतः ॥ ११३ ॥  
    
सेचनं तद्दशांशेन तद्दशांशेन सुन्दरि ।  
ब्राह्मणान् भोजयेन्मन्त्री पुरश्चरणकर्मणि ॥ ११४ ॥  
    
भक्ष्याभक्ष्यविचारोऽत्र त्याज्यं ग्राह्यं न विद्यते ।  
न कालशुद्धिनियमो न वा स्थाननिरूपणम् ॥ ११५ ॥  
    
_______________________________________  
    
नोऽस्मान् प्रचोदयात् प्रेरयेत् धर्मार्थकाममोक्षेषु विनियोजयेदित्यर्थ इति ॥ १०९ ॥ ११० ॥

पूजनमिति ।  
साधयेत् तत्तत्कर्मेति शेषः ।  
अथ प्रातःकृत्यमाह ब्राह्मे इत्यादिना ।  
मनुम् ॐ सच्चिदेकं ब्रह्मेत्यादिमन्त्रम् ॥ १११ ॥ ११२ ॥

अथ ब्रह्ममन्त्रस्य पुरश्चरणविधिमाह द्वात्रिंशतेत्यादिना ।  
अस्य ब्रह्ममन्त्रस्य पुरस्क्रिया पुरश्चरणम् ।  
तद्दशांशेन जपदशमांशेन हवनं होमः ।  
तद्दशांशतः होमदशा,म्शतः ।  
तद्दशांशेन तर्पणदशांशेन सेचनं मार्जनम् ।  
तद्दशांशेन मार्जनद्दशांशेन ॥  
भक्ष्येत्यादि ।  
अत्र ब्रह्ममन्त्रस्य पुरश्चरणकर्मणि ॥ ११३ � ११५ ॥  
    
_______________________________________  
    
अभुक्तो वाऽपि भुक्तो वा स्नातो वाऽस्नात एव वा ।  
साधयेत् परमं मन्त्रं स्वेच्छाचारेण साधकः ॥ ११६ ॥  
    
विनाऽयासं विना क्लेशं स्तोत्रञ्च कवचं विना ।  
विना न्यासं विना मुद्रां विना सेतुं वरानने ॥ ११७ ॥  
    
विना चौरगणेशादिजपञ्च कुल्लुकां विना ।  
अकस्मात् परमब्रह्मसाक्षात्कारो भवेद् ध्रुवम् ॥ ११८ ॥  
    
सङ्कल्पोऽस्मिन् महाहन्त्रे मानसः परिकीर्तितः ।  
साधने ब्रह्ममन्त्रस्य भावशुद्धिर्विधीयते ॥ ११९ ॥  
    
सर्वं ब्रह्ममयं देवि भावयेत् ब्रह्मसाधकः ।  
न चाऽस्य प्रत्यवायोऽस्ति नाङ्गवैगुण्यमेव च ।  
महामनोः साधने तु व्यङ्गं साङ्गायते ध्रुवम् ॥ १२० ॥  
    
कलौ पापयुगे घोरे तपोहीनेऽतिदुस्तरे ।  
निस्तारबीजमेतावत् ब्रह्ममन्त्रस्य साधनम् ॥ १२१ ॥  
    
साधनानि बहूक्तानि नानातन्त्रागमादिषु ।  
कलौ दुर्बलजीवानामसाध्यानि महेश्वरि ॥ १२२ ॥  
    
_______________________________________

अभुक्त इत्यादि ।  
न भुक्तमस्यास्तीति अभुक्तः ।  
अर्श आदिभ्योऽजित्यच् ।  
सेतुम् जपविशेषम् ।  
कुल्लुकाऽपि जपविशेष एव तां विना ।  
भावयेत् चिन्तयेत् ॥ ११६ � ११९ ॥  
न चेत्यादि ।  
अस्य महामनोरङ्गवैगुण्यादितः प्रत्यवायो न भवेत् ।  
व्यङ्गम् अङ्गहीनमपि ॥ १२० ॥ १२१ ॥

नन्वनेकेषु तन्त्रादिषु निस्तारबीजानि बहूनि साधनानि भवतैवोक्तानि तत् कथमुच्यते कलौ ब्रह्ममन्त्रस्य साधनमेव निस्तारबीजमित्यत आह साधनानित्यादि ।  
अत्र यद्यपि तथापीत्यध्याहार्यम् ॥ १२२ ॥  
    
_______________________________________  
    
अल्पायुषः स्वल्पवृत्ता अन्नाधीनासवः प्रिये ।  
लुब्धा धनार्जने व्यग्राः सदा चञ्चलमानसाः ॥ १२३ ॥  
    
समाधावस्थिरधियो योगक्लेशासहिष्णवः ।  
तेषां हिताय मोक्षाय ब्रह्ममार्गोऽयमीरितः ॥ १२४ ॥  
    
कलौ नास्त्येव नास्त्येव सत्यं सत्यं मयोच्यते ।  
ब्रह्मदीक्षां विना देवि कैवल्याय सुखाय च ॥ १२५ ॥  
    
प्रातःकृत्यं प्रातरेव सन्ध्यां कुर्यात् त्रिकालतः ।  
मध्याह्ने पूजनं कुर्यात् सर्वतन्त्रेष्वयं विधिः ।  
परब्रह्मोपासने तु साधकेच्छाविधिः शिवे ॥ १२६ ॥  
    
विधयः किङ्करा यत्र निषेधाः प्रभवोऽपि न ।  
स्वेच्छाचारेणेष्टसिद्धिस्तद्विना कोऽन्यमाश्रयेत् ॥ १२७ ॥  
    
ब्रह्मज्ञानिगुरुं प्राप्य शान्तं निश्चलमानसम् ।  
धृत्वा तच्चरणाम्भोजं प्रार्थयेद् भक्तिभावतः ॥ १२८ ॥  
    
_______________________________________

असाध्यत्वे हेतुं दर्शयन्नाह अल्पायुष इत्यादि ।  
यत इति शेषः ।  
अन्नाधीनासवः अन्नवशीभूतप्राणाः ॥ १२३ ॥  
समाधावित्यादि ।  
समाधिश्चित्तवृत्तिनिरोधः तत्र ।  
योगक्लेशासहिष्णवः निस्तारोपायभूततत्तत्कर्मसाधनहेतुकक्लेशसहनाशीलाः ॥ १२४ ॥  
कलौ युगे ब्रह्मदीक्षाया अन्या काचिदपि दीक्षा मोक्षाय सुखाय च नैवास्तीति प्रतिज्ञां कुर्वन्नाह कलावित्यादि ॥ १२५ ॥

प्रातरिति ।  
साधकेच्छैव विधिः ।  
यत्र परब्रह्मोपासने ॥ १२६ ॥ १२७ ॥

अथ ब्रह्ममन्त्रोपदेशविधिमभिधातुमुपक्रमते ब्रह्मज्ञानीत्यादि ।  
शान्तम् रागद्वेषादिशून्यम् ।  
भक्तिभावतः भक्तियोगेन ॥  
किं प्रार्थयेदित्यपेक्षायामाह करुणामयेत्यादि ॥ १२८ � १३० ॥  
    
_______________________________________  
    
करुणामय दीनेश तवाऽहं शरणागतः ।  
त्वत्पदाम्भोरुहच्छायां देहि मूर्ध्नि यशोधन ॥ १२९ ॥  
    
इति प्रार्थ्य गुरुं पश्चात् पूजयित्वा स्वशक्तितः ।  
कृताञ्चलिपुटो भूत्वा तूष्णीं तिष्ठेत् गुरोः पुरः ॥ १३० ॥  
    
गुरुर्विचार्य विधिवत् यथोक्तं शिष्यलक्षणम् ।  
आहूय कृपया दद्यात् सच्छिष्याय महामनुम् ॥ १३१ ॥  
    
उपविश्याऽसने ज्ञानी प्राङ्मुखो वाप्युदङ्मुखः ।  
स्ववामे शिष्यमानीय कारुण्येनाऽवलोकयेत् ॥ १३२ ॥  
    
ततः शिष्यस्य शिरसि ऋषिन्यासपुरःसरम् ।  
जपेदष्टशतं मन्त्रं साधकस्येष्टसिद्धये ॥ १३३ ॥  
    
दक्षकर्णे ब्राह्मणानामितरेषाञ्च वामतः ।  
सप्तधा श्रावयेत् मन्त्रं सद्गुरुः करुणानिधिः ॥ १३४ ॥  
    
उपदेशविधिः प्रोक्तो ब्रह्ममन्त्रस्य कालिके ।  
नात्र पूजाद्यपेक्षाऽस्ति सङ्कल्पं मानसञ्चरेत् ॥ १३५ ॥  
    
_______________________________________

गुरुरित्यादि ।  
यथोक्तं शिष्यलक्षणम् शान्तो दान्तो विनीतश्चेत्यादिकम् ॥ १३१ ॥

उपविश्येत्यादि ।  
ज्ञानी ब्रह्मज्ञानवान् गुरुः ।  
कारुण्येन कृपायुक्तया दृष्ट्या ॥ १३२ ॥

तत इत्यादि ।  
मन्त्रम् ॐ सच्चिदेकं ब्रह्मेत्यादिकम् ॥  
दक्षेत्यादि ।  
वामतः वामे कर्णे ।  
मन्त्रम् पूर्वोक्तमेव ॥ १३३ ॥ १३४ ॥

उपदेशेति ।  
अत्र ब्रह्ममन्त्रोपदेशविधौ ।  
चरेत् कुर्यात् ॥ १३५ ॥  
    
_______________________________________  
    
ततः श्रीगुरुपादाब्जे दण्डवत् पतितं शिशुम् ।  
उत्थापयेद् गुरुः स्नेहादिमं मन्त्रमुदीरयन् ॥ १३६ ॥  
    
उत्तिष्ठ वत्स मुक्तोऽसि ब्रह्मज्ञानपरो भव ।  
जितेन्द्रियः सत्यवादी वलारोग्यं सदाऽस्तु ते ॥ १३७ ॥  
    
तत उत्थाय गुरवे यथाशक्त्यनुसारतः ।  
दक्षिणां स्वं फलं वाऽपि दद्यात् साधकसत्तमः ।  
गुरोराज्ञावशीभूत्वा विहरेद्देववद् भुवि ॥ १३८ ॥  
    
मन्त्रग्रहणमात्रेण तदात्मा तन्मयो भवेत् ।  
ब्रह्मभूतस्य देवेशि किमन्यैर्बहुसाधनैः ॥ १३९ ॥  
    
इति सङ्क्षेपतो ब्रह्मदीक्षा ते कथिता प्रिये ।  
गुरुकारुण्यमात्रेण ब्रह्मदीक्षां समाश्रयेत् ॥ १४० ॥  
    
शाक्ताः शैवा वैष्णवाश्च सौरा गाणपतास्तथा ।  
विप्रा विप्रेतराश्चैव सर्वेऽप्यत्राधिकारिणः ॥ १४१ ॥  
    
_______________________________________

तत इत्यादि ।  
ततः मन्त्रश्रवणात् परतः ।  
शिशुम् शिष्यम् ॥  
तं मन्त्रमेवाह उत्तिष्ठ वत्सेत्यादि ॥ १३६ ॥ १३७ ॥

तत इति ।  
स्वं धनम् आत्मानं वा ॥ १३८ ॥

मन्त्रेत्यादि ।  
तदात्मा ब्रह्मनिष्ठान्तःकरणः ।  
तन्मयः ब्रह्मस्वरूपः ॥ १३९ ॥

ब्रह्ममन्त्रग्रहणे कालादिनियमो नास्तीति प्रतिपादयन्नाह गुर्वित्यादि ॥ १४० ॥

उपदिष्टानामनुपदिष्टानाञ्च ब्राह्मणादीनां सर्वेषामप्यस्मिन् ब्रह्ममन्त्रेऽधिकारोऽस्तीत्याह शाक्ता इत्यादिना ।  
अत्र ब्रह्ममन्त्रे ॥ १४१ ॥  
    
_______________________________________  
    
अहं मृत्युञ्जयो देवि देवदेवो जगद्गुरुः ।  
स्वेच्छाचारी निर्विकल्पो मन्त्रस्याऽस्य प्रसादतः ॥ १४२ ॥  
    
अमुमेव ब्रह्ममन्त्रं मत्तः पूर्वमुपासिताः ।  
ब्रह्मा ब्रह्मर्षयश्चापि देवा देवर्षयस्तथा ॥ १४३ ॥  
    
देवर्षिवक्त्रान्मुनयस्तेभ्यो राजर्षयः प्रिये ।  
उपासिता ब्रह्मभूताः परमात्मप्रसादतः ॥ १४४ ॥  
    
ब्राह्मे मनौ महेशानि विचारो नास्ति कुत्रचित् ।  
स्वीयमन्त्रं गुरुर्दद्यात् शिष्येभ्यो ह्यविचारयन् ॥ १४५ ॥  
    
पिताऽपि दीक्षयेत् पुत्रान् भ्राता भ्रातॄन् पतिः स्त्रियम् ।  
मातुलो भागिनेयांश्च नप्तॄन् मातामहोऽपि च ॥ १४६ ॥  
    
_______________________________________

एतन्मन्त्रप्रसादादेव मयि मृत्युञ्जयत्वादिकमासीदित्याह अहमित्यादिना ।  
अहं मृत्युञ्जयोऽभवमिति शेषः ॥ १४२ ॥

एतन्मन्त्रोपासनादेव विरिञ्च्यादिषु ब्रह्मभूतत्वं जातमित्याह अमुमित्यादिना ।  
मत्तो गृहीत्वेति शेषः ।  
उपासिताः श्रद्धया अनुष्ठितवन्तः ।  
गत्यर्थाकर्मकश्लिषशीडित्यादिना कर्तरि क्तः ।  
ब्रह्मर्षयो भृग्वादयः ।  
देवा इन्द्रादयः ।  
देवर्षयो नारदादयः ॥ १४३ ॥

देवर्षीति ।  
देवर्षिवक्त्रात् नारदमुखात् ।  
मुनयो व्यासादयः ।  
राजर्षयो जनकादयः ॥ १४४ ॥

आत्मना ग्रहीतोऽप्ययं ब्रह्ममन्त्रो गुरुणा शिष्येभ्यो देयः पित्रादिभिरपि पुत्रादिभ्यो देय इत्याह ब्राह्मे इत्यादिभ्यां द्वाभ्याम् ।  
अविचारयन् स्वीयमन्त्रदाननिमित्तकं दोषमगणयन् ॥ १४५ ॥ १४६ ॥  
    
_______________________________________  
    
स्वमन्त्रदाने यो दोषस्तथा पित्रादिदीक्षया ।  
सिद्धे ब्रह्ममहामन्त्रे तद्दोषो नैव विद्यते ॥ १४७ ॥  
    
ब्रह्मज्ञानिमुखात् श्रुत्वा येन केन विधानतः ।  
ब्रह्मभूतो नरः पूतः पुण्यपापैर्न लिप्यते ॥ १४८ ॥  
    
ब्रह्ममन्त्रोपासिता ये गृहस्था ब्राह्मणादयः ।  
स्वस्ववर्णोत्तमारते तु पूज्या मान्या विशेषतः ॥ १४९ ॥  
    
ब्राह्मणा यतयः साक्षादितरे ब्राह्मणैः समाः ।  
तस्मात् सर्वे पूजयेयुर्ब्रह्मज्ञान् ब्रह्मदीक्षितान् ॥ १५० ॥  
    
ये च तानवमन्यन्ते ते नरा ब्रह्मघातिनः ।  
पतन्ति घोरनरके यावद्भास्करतारकम् ॥ १५१ ॥  
    
यत् पापं स्त्रीवधे प्रोक्तं यत्पापं भ्रूणघातने ।  
तस्मात् कोटिगुणं पापं ब्रह्मोपासकनिन्दनात् ॥ १५२ ॥  
    
_______________________________________

ननु पितुर्मन्त्रं न गृह्णीयात्तथा मातामहस्य चेत्यादिनिषेधवाक्यमुल्लङ्घ्य पित्रादिभ्यो ब्राह्मं मन्त्रं गृह्णतां पुत्रादीनामात्मीयमन्त्रदाने तत्तन्निषेधवाक्यमनादृत्य शिष्येभ्यः स्वीयं ब्रह्ममन्त्रं ददतो गुरोश्च प्रत्यवायभागित्वं स्यात्तत्राह स्वमन्त्रदाने इत्यादि ।  
यो दोषः उक्त इति शेषः ॥ १४७ ॥ १४८ ॥

ब्रह्ममन्त्रेत्यादि ।  
यत इति शेषः ।  
ब्रह्ममन्त्रमुपासिताः ब्रह्ममन्त्रोपासिताः ।  
गम्यादीनामुपसङ्ख्यानमिति द्वितीयातत्पुरुषः ॥ १४९ ॥

ब्राह्मणा इति ।  
ब्राह्मणाः साक्षात् यतयः परिव्राजका भवेयुः ।  
इतरे क्षत्रियादयः ॥ १५० ॥

अथ ब्रह्मोपासकान् जनान्निन्दतां जनानामखिलपातकाश्रयत्वमित्याह ये च तानित्यादिभ्यां द्वाभ्याम् ।  
तान् ब्रह्मदीक्षितान् ।  
अवमन्यन्ते अनाद्रियन्ते ।  
भास्करतारकं यावत्तिष्ठेत्तावत् ।  
भ्रूणघातने गर्भघातने ॥ १५१ ॥ १५२ ॥  
    
_______________________________________  
    
यथा ब्रह्मोपदेशेन विमुक्तः सर्वपातकैः ।  
गच्छन्ति ब्रह्मसायुज्यं तथैव तव साधनात् ॥ १५३ ॥  
    
_______________________________________  
    
इति श्रीमहानिर्वाणतन्त्रे सर्वतन्त्रोत्तमोत्तमे सर्वधर्मनिर्णयसारे श्रीमदाद्यासदाशिवसंवादे जीवनिस्तारोपायप्रश्ने परब्रह्मोपदेशकथनं नाम तृतीयोल्लासः ॥ ३ ॥  
    
ब्रह्मसायुज्यम् ब्रह्मत्वम् ॥ १५३ ॥  
    
इति श्रीमहानिर्वाणतन्त्रटीकायां तृतीयोल्लासः ।  
    
    
    