+++
title = "१४"

+++
चतुर्दशोल्लासः  
    
श्रीदेव्युवाच ।  
    
    
आद्यशक्तेरनुष्ठानात् कृपया भूरिसाधनम् ।  
कथितं मे कृपानाथ तृप्ताऽस्मि तव भावतः ॥ १ ॥  
    
सचलस्येशलिङ्गस्य प्रतिष्ठाविधिरीरितः ।  
अचलस्य प्रतिष्ठायां किं फलं विधिरेव कः ॥ २ ॥  
    
कथ्यतां जगतां नाथ सविशेषेण साम्प्रतम् ।  
इदं हि परमं तत्त्वं प्रष्टुं वद वृणोमि कम् ॥ ३ ॥  
    
त्वत्तः को वास्ति सर्वज्ञो दयालुः सर्वविद्विभुः ।  
आशुतोषो दीननाथो ममाऽनन्दविबर्धनः ॥ ४ ॥  
    
_______________________________________  
    
ओ।  
नमो ब्रह्मणे ।

एवं सकलदेवतानां सचलस्य शिवलिङ्गस्यापि प्रतिष्ठाया विधिं फलञ्च श्रुत्वेदानीमचलस्य शिवलिङ्गस्य प्रतिष्ठायाः फलं विधिं च श्रोतुमिच्छन्ती श्रीदेव्युवाच आद्यशक्तेरित्यादि ।  
भावतः प्रीतितः ॥ १ ॥ २ ॥

परमकारुणिकमाशुतोषं सर्वज्ञमपरं कञ्चित् पृच्छ मां किं पुनः पुनः पृच्छसि तत्राह इदं हि परमं तत्त्वमित्यादि ॥ ३ ॥

सर्ववित् सर्वविचारकः ॥ ४ ॥  
    
_______________________________________  
    
श्रीसदाशिव उवाच ।  
    
    
शिवलिङ्गस्थापनस्य माहात्म्यं किं ब्रवीमि ते ।  
यत्स्थापनान्महापापैर्मुक्तो याति परं पदम् ॥ ५ ॥  
    
स्वर्णपूर्णमहीदानाद्वाजिमेधायुतार्जनात् ।  
निस्तोये तोयकरणात् दीनार्तपरितोषणात् ॥ ६ ॥  
    
यत् फलं लभते मर्त्यस्तस्मात् कोटिगुणं फलम् ।  
शिवलिङ्गप्रतिष्ठायां लभते नात्र संशयः ॥ ७ ॥  
    
लिङ्गरूपी महादेवो यत्र तिष्ठति कालिके ।  
तत्र ब्रह्मा च विष्णुश्च सेन्द्रास्तिष्ठन्ति देवताः ॥ ८ ॥  
    
सार्धत्रिकोटितीर्थानि दृष्टादृष्टानि यानि च ।  
पुण्यक्षेत्राणि सर्वाणि वर्तन्ते शिवसन्निधौ ॥ ९ ॥  
    
लिङ्गरूपधरं शम्भुं परितो दिग्विदिक्षु च ।  
शतहस्तप्रमाणेन शिवक्षेत्रं प्रकीर्तितम् ॥ १० ॥  
    
ईशक्षेत्रं महापुण्यं सर्वतीर्थोत्तमोत्तमम् ।  
यत्राऽमरा विराजन्ते सर्वतीर्थानि सर्वदा ॥ ११ ॥  
    
क्षणमात्रं शिवक्षेत्रे यो वसेद्भावतत्परः ।  
स सर्वपापनिर्मुक्तो यात्यन्ते शङ्करालयम् ॥ १२ ॥  
    
_______________________________________

प्रथमतः शिवलिङ्गप्रतिष्ठायाः फलं श्रीसदाशिव उवाच शिवलिङ्गस्थापनस्येत्यादिभिः ॥ ५ � ९ ॥

परितः सवर्तः ॥ १० � १२ ॥  
    
_______________________________________  
    
अत्र यत् क्रियते कर्म स्वल्पं वा बहुलं तथा ।  
प्रभावाद्धूर्जटेस्तत्तत्कोटिकोटिगुणं भवेत् ॥ १३ ॥  
    
यत्र तत्र कृतात् पापान्मुच्यते शिवसन्निधौ ।  
शैवक्षेत्रे कृतं पापं वज्रलेपसमं प्रिये ॥ १४ ॥  
    
पुरश्चर्यां जपं दानं श्राद्धं तर्पणमेव च ।  
यत् करोति शिवक्षेत्रे तदनन्ताय कल्पते ॥ १५ ॥  
    
पुरश्चर्याशतं कृत्वा ग्रहे शशिदिनेशयोः ।  
यत् फलं तदवाप्नोति सकृज्जप्त्वा शिवान्तिके ॥ १६ ॥  
    
गयागङ्गाप्रयागेषु कोटिपिण्डप्रदो नरः ।  
यत् प्राप्नोति तदत्रैव सकृत् पिण्डप्रदानतः ॥ १७ ॥  
    
अतिपातकिनो ये च महापातकिनश्च ये ।  
शैवतीर्थे कृतश्राधास्तेऽपि यान्ति परां गतिम् ॥ १८ ॥  
    
लिङ्गरूपी जगन्नाथो वेद्यां श्रीदुर्गया सह ।  
यत्रास्ति तत्र तिष्ठन्ति भुवनानि चतुर्दश ॥ १९ ॥  
    
स्थापितेशस्य माहात्म्यं किञ्चिदेतत् प्रकाशितम् ।  
अनादिभूतभूतेशमहिमा वागगोचरः ॥ २० ॥  
    
महापीठे तवाऽर्चायामस्पृश्यस्पर्शदूषणम् ।  
विद्यते विद्यते नैतल्लिङ्गरूपधरे हरे ॥ २१ ॥  
    
_______________________________________  
    
अत्र शिवक्षेत्रे ।  
धूर्जटेः शिवस्य ॥ १३ � १५ ॥  
ग्रहे ग्रहणे ॥ १६ ॥ १७ ॥  
    
_______________________________________  
    
यथा चक्रार्चने देवि कोऽपि दोषो न विद्यते ।  
शिवक्षेत्रे महतीर्थे तथा जानीहि कालिके ॥ २२ ॥  
    
बहुनात्र किमुक्तेन तवाग्रे सत्यमुच्यते ।  
प्रभावः शिवलिङ्गस्य मया वक्तुं न शक्यते ॥ २३ ॥  
    
अयुक्तवेदिकं लिङ्गं युक्तं वेदिकयाऽपि वा ।  
साधकः पूजयेद्भक्त्या स्वाभीष्टफलसिद्धये ॥ २४ ॥  
    
प्रतिष्ठापूर्वसायाह्ने देवतां योऽधिवासयेत् ।  
सोऽश्वमेधायुतफलं लभते साधकोत्तमः ॥ २५ ॥  
    
मही गन्धः शिला धान्यं दूर्वा पुष्पं फलं दधि ।  
घृतं स्वस्तिकसिन्दूरं शङ्खकज्जलरोचनाः ॥ २६ ॥  
    
सिद्धार्थं काञ्चनं रौप्यं ताम्रं दीपश्च दर्पणम् ।  
अधिवासविधौ विंशद्द्रव्याण्येतानि योजयेत् ॥ २७ ॥  
    
प्रत्येकं द्रव्यमादाय मायया ब्रह्मविद्यया ।  
अनेनाऽमुष्यपदतः शुभमस्त्वधिवासनम् ॥ २८ ॥  
    
_______________________________________

कृतं श्राद्धं येषां ते कृतश्राद्धाः ॥ १८ � २४ ॥

अथाचलस्य शिवलिङ्गस्य प्रतिष्ठाया विधिमाह प्रतिष्ठापूर्वसायाह्ने इत्यादिभिः ॥ २५ ॥  
ननु केन केन वस्तुना देवतामधिवासयेदित्याकाङ्क्षायामाह महीत्यादि सिद्धार्थः धवलसर्षपः ॥ २६ ॥ २७ ॥

ननु केन विधिना देवतामधिवासयेदित्याकाङ्क्षायामाह प्रत्येकमित्यादि ।  
प्रत्येकमह्यादिद्रव्यमादाय गृहीत्वा मायया ह्री।  
बीजेन विशिष्टया ब्रह्मविद्यया  
    
_______________________________________  
    
इति स्पृशेत् साध्यभालं मह्याद्यैः सर्ववस्तुभिः ।  
ततः प्रशस्तिपात्रेण त्रिधैवमधिवासयेत् ॥ २९ ॥  
    
अनेन विधिना देवन्धिवास्य विधानवित् ।  
गृहदानविधानेन दुग्धाद्यैः स्नापयेत्ततः ॥ ३० ॥  
    
सम्मार्ज्य वाससा लिङ्गं स्थापयित्वाऽसनोपरि ।  
पूजानुष्ठानविधिना गणेशादीन् समर्चयेत् ॥ ३१ ॥  
    
प्रणवेन करन्यासौ प्राणायामं विधाय च ।  
ध्यायेत् सदाशिवं शान्तं चन्द्रकोटिसमप्रभम् ॥ ३२ ॥  
    
व्याघ्रचर्मपरीधानं नागयज्ञोपवीतिनम् ।  
विभूतिलिप्तसर्वाङ्गं नागालङ्कारभूषितम् ॥ ३३ ॥  
    
धूम्रपीतारुणश्वेतरक्तैः पञ्चभिराननैः ।  
युक्तं त्रिनयनं बिभ्रज्जटाजूटधरं विभुम् ॥ ३४ ॥  
    
गङ्गाधरं दशभुजं शशिशोभितमस्तकम् ।  
कपालं पावकं पाशं पिनाकं परशुं करैः ॥ ३५ ॥  
    
वामैर्दधानं दक्षैश्च शूलं वज्राङ्कुशं शरम् ।  
वरञ्च बिभ्रतं सर्वैर्देवैर्मुनिवरैः स्तुतम् ॥ ३६ ॥  
    
_______________________________________  
    
गायत्र्या संयुक्तेन अनेन द्रव्येणा अमुष्य दैवतस्य शुभमधिवासनमस्तु इति मन्त्रेण मह्याद्यैः सर्ववस्तुभिः साध्यस्य देवस्य भालं स्पृशेत् ।  
ततःपरं प्रशस्तिपात्रेण त्रिधा त्रिवारमेवं विधिना देवमधिवासयेत् ॥ २८ � ३२ ॥

बिभ्रत् विभ्रतम् ।  
सुपां सुलुक् इत्यमो लुक् ॥ ३३ � ३५ ॥

विभ्रतं दधतम् ॥ ३६ ॥  
    
_______________________________________  
    
परमानन्दसन्दोहोल्लसत्कुटिललोचनम् ।  
हिमकुन्देन्दुसङ्काशं वृषासनविराजितम् ॥ ३७ ॥  
    
परितः सिद्धगन्धर्वैरप्सरोभिरहर्निशम् ।  
गीयमानमुमाकान्तमेकान्तशरणप्रियम् ॥ ३८ ॥  
    
इति ध्यात्वा महेशानं मानसैरुपचारकैः ।  
सम्पूज्याऽवाह्य तल्लिङ्गे यजेच्छक्त्या विधानतः ॥ ३९ ॥  
    
आसनाद्युपचाराणां दाने मन्त्राः पुरोदिताः ।  
मूलमत्र मनुं वक्ष्ये महेशस्य महात्मनः ॥ ४० ॥  
    
माया तारः शब्दबीजं सन्ध्यर्णान्ताक्षरान्वितम् ।  
अर्धेन्दुबिन्दुभूषाढ्यं शिवबीजं प्रकीर्तितम् ॥ ४१ ॥  
    
सुगन्धिपुष्पमाल्येन वाससाऽच्छाद्य शङ्करम् ।  
निवेश्य दिव्यशय्यायां देवीमेवं विशोधयेत् ॥ ४२ ॥  
    
वेद्यां प्रपूजयेद्देवीमेवमेव विधानतः ।  
माययाऽत्र करन्यासौ प्राणायामं समाचरेत् ॥ ४३ ॥  
    
_______________________________________

परमानन्दसन्दोहोल्लसत्कुटिललोचनम् परमानन्दसन्दोहेनोल्लसन्ति कुटिलानि च लोचनानि यस्य तथाभूतम् ।  
सन्दोहः समूहः ॥ ३७ � ४० ॥

महेशस्य मूलमन्त्रमेवाह मायेत्यादिना ।  
पूर्वं माया ह्री।  
बीजमुच्येत ततस्तारः प्रणवो वाच्यः ।  
ततः सन्ध्यर्णान्ताक्षरान्वितं सन्ध्यक्षरान्ताक्षरसंयुक्तम् अर्धेन्दुबिन्दुभूषाढ्यञ्च शब्दबीजं हकाररूपमक्षरं वाच्यम् ।  
सकलपदयोजनया ह्री।  
ओ।  
ह्रौ।  
इति शिवबीजं प्रकीर्तितम् ॥ ४१ ॥ ४२ ॥

मायया ह्री।  
बीजेन ॥ ४३ ॥  
    
_______________________________________  
    
उद्यद्भानुसहस्रकान्तिममलां वह्न्यर्कचन्द्रेक्षणाम् मुक्तायन्त्रितहेमकुण्डललसत्स्मेराननाम्भोरुहाम् ।  
हस्ताब्जैरभयं वरञ्च दधतीं चक्रं तथाब्जं दधत् पीनोत्तुङ्गपयोधरां भयहरां पीताम्बरां चिन्तये ॥ ४४ ॥  
    
इति ध्यात्वा महादेवीं पूजयेन्निजशक्तितः ।  
ततस्तु दश दिक्पालान् वृषभञ्च समर्चयेत् ॥ ४५ ॥  
    
भगवत्या मनुं वक्ष्ये येनाऽराध्या जगन्मयी ॥ ४६ ॥  
    
मायां लक्ष्मीं समुच्चार्य थान्तं षष्ठस्वरान्वितम् ।  
बिन्दुयुक्तं तदन्ते च योजयेद्वह्निवल्लभाम् ॥ ४७ ॥  
    
_______________________________________

अथ महादेव्या ध्यानमेवाहैकेन उद्यद्भान्वित्यादिना ।  
महादेवीमहं चिन्तये ।  
कथम्भूतां महादेवीम् उद्यद्भानुसहस्रकान्तिम् उद्यतां भानूनां सूर्याणां सहस्रस्येव कान्तिर्दीप्तिर्यस्याः तथाभूताम् ।  
पुनः कीदृशीम् अमलां निर्मलाम् ।  
पुनः कीदृशीम् वह्न्यर्कचन्द्रेक्षणाम् वह्न्यर्कचन्द्राः ईक्षणानि लोचनानि यस्यास्तथाभूताम् ।  
पुनः कीदृशीम् मुक्तायन्त्रितहेमकुण्डललसत्स्मेराननाम्भोरुहाम् मुक्ताभिर्यन्त्रिताभ्यां सम्बद्धाभ्यां हेमकुण्डलाभ्यां लसद्दीप्यमानं स्मेरमीषद्धसनशीलम् आननाम्भोरुहं मुखपद्मं यस्याः तथाभूताम् ।  
पुनः कीदृशीम् हस्ताब्जैः पाणिकमलैः अभयं वरं चक्रं तथा सुगन्धादिकं दधदब्जं कमलं च दधतीम् ।  
पुनः कीदृशीम् पीनोत्तुङ्गपयोधराम् पीनौ महान्तावुत्तुङ्गावुन्नतौ पयोधरौ स्तनौ यस्यास्तथाभूताम् ।  
पुनः कीदृशीम् भयहराम् भयहन्त्रीम् ।  
पुनः कीदृशीम् पीताम्बराम् पीतमम्बरं वस्त्रं यस्यास्तथाभूताम् ॥ ४४ � ४६ ॥

भगवत्या मन्त्रमेवाह मायामित्यादिना ।  
मायां ह्री।  
बीजं लक्ष्मीं श्री।  
बीजं च समुच्चार्य ततः षष्ठस्वरान्वितं बिन्दुयुक्तं च थान्तं वर्णं समुच्चार्य  
    
_______________________________________  
    
पूर्ववत् स्थापयन् देवीं सर्वदेवबलिं हरेत् ।  
दधियुक्तमाषभक्तं शर्करादिसमन्वितम् ॥ ४८ ॥  
    
ऐशान्यां बलिमादाय वारुणेन विशोधयेत् ।  
सम्पूज्य गन्धपुष्पाभ्यां मन्त्रेणानेन चार्पयेत् ॥ ४९ ॥  
    
सर्वे देवाः सिद्धगणा गन्धर्वोरगराक्षसाः ।  
पिशाचा मातरो यक्षा भूताश्च पितरस्तथा ॥ ५० ॥  
    
ऋषयो येऽन्यदेवाश्च बलिं गृह्णन्तु संयताः ।  
परिवार्य महादेवं तिष्ठन्तु गिरिजामपि ॥ ५१ ॥  
    
ततो जपेन्महादेव्या मन्त्रमेनं यथेप्सितम् ।  
गीतवाद्यादिभिः सद्भिर्विदध्यान्मङ्गलक्रियाम् ॥ ५२ ॥  
    
अधिवासं विधायेत्थं परेऽह्नि विहितक्रियः ।  
सङ्कल्पं विधिवत् कृत्वा पञ्च देवान् प्रपूजयेत् ॥ ५३ ॥  
    
_______________________________________  
    
तदन्ते वह्निवल्लभां योजयेत् ।  
सकलपदयोजनया ह्री।  
श्री।  
दू।  
स्वाहेति मन्त्रो जातः ।  
थान्तमित्यत्र सान्तमिति वाक्वचित् ॥ ४७ ॥

पूर्ववदित्यादि ।  
ततः पूर्ववत् शिवलिङ्गवत् सुगन्धिपुष्पमाल्येन वाससा चाऽच्छाद्य दिव्यशय्यायां देवीं स्थापयन् सन् दधियुक्तं शर्करादिसमन्वितं च माषभक्तं सर्वदेवबलिं हरेद्दद्यात् ॥ ४८ ॥

ननु केन विधिना सर्वदेवबलिं दद्यादित्याकाङ्क्षायामाह ऐशान्यामित्यादि ।  
वारुणेन वमिति मन्त्रेण ॥ ४९ ॥

सर्वदेवबलिसमर्पणमन्त्रमेवाह सर्वे देवाः सिद्धगणा इत्यादिकम् ॥ ५० ॥ ५१ ॥

एनं ह्री।  
श्री।  
दू।  
स्वाहेतीमम् ॥ ५२ ॥  
    
_______________________________________  
    
मातृपूजां वसोर्धारां वृद्धिश्राद्धं समाचरन् ।  
महेशद्वारपालांश्च यजेत् भक्त्या समाहितः ॥ ५४ ॥  
    
नन्दी महाबलः कीशवदनो गणनायकः ।  
द्वारपालाः शिवस्यैते सर्वे शस्त्रास्त्रपाणयः ॥ ५५ ॥  
    
ततो लिङ्गं समानीय वेदीरूपां च तारिणीम् ।  
मण्डले सर्वतोभद्रे स्थापयेद्वा शुभासने ॥ ५६ ॥  
    
अष्टभिः कलशैः शम्भुं मनुना त्र्यम्बकेन च ।  
स्नापयित्वाऽर्चयेत् भक्त्या षोडशैरुपचारकैः ॥ ५७ ॥  
    
वेदीं च मूलमन्त्रेण तद्वत् संस्थाप्य पूजयन् ।  
कृताञ्जलिपुटः साधुः प्रार्थयेत् शङ्करं शिवम् ॥ ५८ ॥  
    
आगच्छ भगवन् शम्भो सर्वदेवनमस्कृत ।  
पिनाकपाणे सर्वेश महादेव नमोऽस्तु ते ॥ ५९ ॥  
    
आगच्छ मन्दिरे देव भक्तानुग्रहकारक ।  
भगवत्या सहाऽगच्छ कृपां कुरु नमो नमः ॥ ६० ॥  
    
मातर्देवि महामाये सर्वकल्याणकारिणि ।  
प्रसीद शम्भुना सार्धं नमस्तेऽस्तु हरप्रिये ॥ ६१ ॥  
    
_______________________________________

पञ्च देवान् ब्रह्मादीन् ॥ ५३ ॥ ५४ ॥

सम्पूज्यान्महेशद्वारपालानाह नन्दीत्यादिनैकेन ॥ ५५ ॥ ५६ ॥

मनुना ह्री।  
ओ।  
हौ।  
इति मन्त्रेण ।  
त्र्यम्बकेन त्र्यम्बकं यजामहे इत्यादिना मन्त्रेण ॥ ५७ ॥

मूलमन्त्रेण ह्री।  
श्री।  
दू।  
स्वाहेति मन्त्रेण ।  
वेदीमित्यत्र देवीमितिवा क्वचित् ॥ ५८ ॥  
    
_______________________________________  
    
आयाहि वरदे देवि भवनेऽस्मिन् वरप्रदे ।  
प्रीता भव महेशानि सर्वसम्पत्करी भव ॥ ६२ ॥  
    
उत्तिष्ठ देवदेवेशि स्वैः स्वैः परिकरैः सह ।  
सुखं निवसतां गेहे प्रीयेतां भक्तवत्सलौ ॥ ६३ ॥  
    
इति प्रार्थ्य शिवं देवीं मङ्गलध्वनिपूर्वकम् ।  
प्रदक्षिणं त्रिधा वेश्म कारयित्वा प्रवेशयेत् ॥ ६४ ॥  
    
पाषाणखनिते गर्ते इष्टकारचितेऽपि वा ।  
अधस्त्रिभागलिङ्गस्य रोपयेन्मूलमुच्चरन् ॥ ६५ ॥  
    
यावच्चन्द्रश्च सूर्यश्च यावत् पृथ्वी च सागराः ।  
तावदत्र महादेव स्थिरो भव नमोऽस्तु ते ॥ ६६ ॥  
    
मन्त्रेणानेन सुदृढं कारयित्वा सदाशिवम् ।  
उत्तराग्रां तत्र वेदीं मूलेनैव प्रवेशयेत् ॥ ६७ ॥  
    
स्थिरा भव जगद्धात्रि सृष्टिस्थित्यन्तकारिणि ।  
यावद्दिवानिशानाथौ तावदत्र स्थिरा भव ॥ ६८ ॥  
    
_______________________________________

ननु शङ्करं शिवाञ्च प्रति किं प्रार्थयेदित्यपेक्षायामाह आगच्छ भगवन् शम्भो इत्यादि ॥ ५९ � ६४ ॥  
पाषाणेत्यादि ।  
ततो मूलं मन्त्रमुच्चरन् साधकः पाषाणे स्वनिते इष्टकारचितेऽपि वा गर्ते लिङ्गस्याऽधस्त्रिभागमधो रोपयेत् ॥ ६५ ॥ ६६ ॥

मन्त्रेणेत्यादि ।  
अनेन यावच्चन्द्रश्च सूर्यश्चेत्यादिना मन्त्रेण सदाशिवं सुदृढं कारयित्वा मूलेनैव मन्त्रेण तत्र सदाशिवे वेदीं प्रवेशयेत् ॥ ६७ ॥ ६८ ॥  
    
_______________________________________  
    
अनेन सुदृढीकृत्य लिङ्गं स्पृष्ट्वा पठेदिमम् ॥ ६९ ॥  
    
व्याघ्रा भूताः पिशाचाश्च गन्धर्वाः सिद्धचारणाः ।  
यक्षा नागाश्च वेतालाः लोकपाला महर्षयः ॥ ७० ॥  
    
मातरो गणनाथाश्च विष्णुर्ब्रह्मा बृहस्पतिः ।  
यस्य सिंहासने युक्ता भूचराः खेचरास्तथा ॥ ७१ ॥  
    
आवाहयामि तं देवं त्र्यक्षमीशानमव्ययम् ।  
आगच्छ भगवन्नत्र ब्रह्मनिर्मितयन्त्रके ॥ ७२ ॥  
    
ध्रुवाय भव सर्वेषां शुभाय च सुखाय च ।  
ततो देवप्रतिष्ठोक्तविधिना स्नापयन् शिवम् ॥ ७३ ॥  
    
प्राग्वद्ध्यात्वा मानसोपचारैः सम्पूजयेत् प्रिये ।  
विशेषमर्घ्यं संस्थाप्य समर्च्य गणदेवताः ।  
पुनर्ध्यात्वा महेशानं पुष्पं लिङ्गोपरि न्यसेत् ॥ ७४ ॥  
    
पाशाङ्कुशपुटा शक्तिर्यादिसान्ताः सबिन्दुकाः ।  
हौ।  
हंस इति मन्त्रेण तत्र प्राणान् निवेशयेत् ।  
चन्दनागुरुकाश्मीरैर्विलिप्य गिरिजापतिम् ॥ ७५ ॥  
    
यजेत् प्रागुक्तविधिना षोडशैरुपचारकैः ।  
जातनामादिसंस्कारान् कृत्वा पूर्वविधानवत् ॥ ७६ ॥  
    
_______________________________________

सुदृढीकृत्य वेदीमिति शेषः ॥ ६९ ॥

इमं कं पठेदित्याकाङ्क्षायामाह व्याघ्रभूता इत्यादीत्यादि ॥ ७० � ७४ ॥

पाशेत्यादि ।  
पाशाङ्कुशपुटा पाशाङ्कुशाभ्याम् आ।  
क्रो।  
बीजाभ्यां पुट आद्यन्तयोः संयोगो यस्यास्तथाभूता शक्तिः ह्री।  
बीजं पूर्वमुच्येत ।  
ततः  
    
_______________________________________  
    
समाप्य सर्वं विधिवत् वेद्यां देवीं महेश्वरीम् ।  
अभ्यर्च्य तत्र देवस्य मूर्तीरष्टौ प्रपूजयेत् ॥ ७७ ॥  
    
शर्वः क्षितिः समुद्दिष्टा भवो जलमुदाहृता ।  
रुद्रोऽग्निरुग्रो वायुः स्याद् भीम आकाशशब्दितः ॥ ७८ ॥  
    
पशोः पतिर्यजमानो महादेवः सुधाकरः ।  
ईशानः सूर्य इत्येते मूर्तयोऽष्टौ प्रकीर्तिताः ॥ ७९ ॥  
    
प्रणवादिनमोऽन्तेन प्रत्येकाह्वानपूर्वकम् ।  
पूर्वादीशानपर्यन्तमष्ट मूर्तीः क्रमाद्यजेत् ॥ ८० ॥  
    
इन्द्रादिदिक्पतीनिष्ट्वा ब्राह्म्याद्याश्चाऽष्टमातृकाः ।  
वृषं वितानं गेहादि दद्यादीशाय साधकः ॥ ८१ ॥  
    
ततः कृताञ्जलिर्भक्त्या प्रार्थयेत् पार्वतीपतिम् ॥ ८२ ॥  
    
_______________________________________  
    
सबिन्दुकाः सानुस्वारा यादिसान्ता वर्णा वक्तव्याः ।  
ततो हौ।  
हंसः इत्युच्येत ।  
योजनया आ।  
ह्री।  
क्रो।  
यं रं लं वं शं षं सं हौ।  
हंसः इति मन्त्रो जातः ।  
इत्यनेन मन्त्रेण प्रागुक्तविधानेन तत्र लिङ्गे प्राणान्निवेशयेत् ॥ ७५ ॥ ७६ ॥

तत्र वेद्यामेव ॥ ७७ ॥

महादेवस्य प्रपूज्या अष्टौ मूर्तीराह शर्वः क्षितिरित्यादिभ्यां द्वाभ्याम् ॥ ७८ ॥ ७९ ॥

ननु केन विधिना महादेवस्याष्टौ मूर्तीः प्रपूजयेदित्यपेक्षायामाह प्रणवादीत्यादि ।  
प्रणवादिनमोऽन्तेन नाममन्त्रेण ।  
पूर्वात् पूर्वमारभ्य ।  
यथा शर्व क्षितिमूर्ते इहागच्छ इह तिष्ट इह सन्निधेहि मम पूजां गृहाणेत्याहूय ओ।  
शर्वाय क्षितिमूर्तये नम इति मन्त्रेण वेद्यां पूर्वदेशे गन्धपुष्पादिभिः शर्वं क्षितिमूर्तिं यजेत् ।  
एवमेवाऽग्नेयादिषु क्रमतोऽन्या अपि सप्त मूर्तीर्यजेत् ॥ ८० ॥

इष्ट्वा पूजयित्वा ॥ ८१ ॥ ८२ ॥  
    
_______________________________________  
    
गृहेऽस्मिन् करुणासिन्धो स्थापितोऽसि मया प्रभो ।  
प्रसीद भगवन् शम्भो सर्वकारणकारण ॥ ८३ ॥  
    
यावत् ससागरा पृथ्वी यावत् शशिदिवाकरौ ।  
तावदस्मिन् गृहे तिष्ठ नमस्ते परमेश्वर ॥ ८४ ॥  
    
गृहेऽस्मिन् यस्य कस्यापि जीवस्य मरणं भवेत् ।  
न तत्पापैः प्रलिप्येऽहं प्रसादात्तव धूर्जटे ॥ ८५ ॥  
    
ततः प्रदक्षिणीकृत्य नमस्कृत्य गृहं व्रजेत् ।  
प्रभाते पुनरागत्य स्नापयेच्चन्द्रशेखरम् ॥ ८६ ॥  
    
शुद्धैः पञ्चामृतैः स्नानं प्रथमं प्रतिपादयेत् ।  
ततः सुगन्धितोयानां कलशैः शतसङ्ख्यकैः ॥ ८७ ॥  
    
सम्पूज्य तं यथाशक्त्या प्रार्थयेत् भक्तिभावतः ॥ ८८ ॥  
    
विधिहीनं क्रियाहीनं भक्तिहीनं यदर्चितम् ।  
सम्पूर्णमस्तु तत् सर्वं त्वत्प्रसादादुमापते ॥ ८९ ॥  
    
यावच्चन्द्रश्च सूर्यश्च यावत् पृथ्वी च सागराः ।  
तावन्मे कीर्तिरतुला लोके तिष्ठतु सर्वदा ॥ ९० ॥  
    
नमस्त्र्यक्षाय रुद्राय पिनाकवरधारिणे ।  
विष्णुब्रह्मेन्द्रसूर्याद्यैरर्चिताय नमो नमः ॥ ९१ ॥  
    
_______________________________________

ननु पार्वतीपतिं किं प्रार्थयेदित्याकाङ्क्षायामाह गृहेऽस्मिन् करुणासिन्धो इत्यादि ॥ ८३ � ८६ ॥

ननु केन द्रव्येण शिवं स्नापयेदित्यपेक्षायामाह शुद्धैरित्यादि ॥ ८७ ॥

तम् शिवम् ॥ ८८ ॥  
    
_______________________________________  
    
ततस्तु दक्षिणां दत्त्वा भोजयेत् कौलिकान् द्विजान् ।  
भक्ष्यैः पेयैश्च वासोभिर्दरिद्रान् परितोषयेत् ॥ ९२ ॥  
    
प्रत्यहं पूजयेद्देवं यथाविभवमात्मनः ।  
स्थावरं शिवलिङ्गं तु न कदापि विचालयेत् ॥ ९३ ॥  
    
अचलस्येशलिङ्गस्य प्रतिष्ठा कथितेति ते ।  
सङ्क्षेपात् परमेशानि सर्वागमसमुद्धृता ॥ ९४ ॥  
    
    
श्रीदेव्युवाच ।  
    
    
यद्यकस्माद्देवतानां पूजाबाधो भवेद्विभो ।  
विधेयं तत्र किं भक्तैस्तन्मे कथय तत्त्वतः ॥ ९५ ॥  
    
अपूजनीया कैर्दोषैर्भवेयुर्देवमूर्तयः ।  
त्याज्या वा केन दोषेण तदुपायश्च भण्यताम् ॥ ९६ ॥  
    
    
श्रीसदाशिव उवाच ।  
    
    
एकाहमर्चनाबाधे द्विगुणं देवमर्चयेत् ।  
दिनद्वये तद्द्विगुणं तद्द्वैगुण्यं दिनत्रये ॥ ९७ ॥  
    
ततः षण्मासपर्यन्तं यदि पूजा न सम्भवेत् ।  
तदाऽष्टकलशैर्देवं स्नापयित्वा यजेत् सुधीः ॥ ९८ ॥  
    
षण्मासात् परतो देवं प्राक्संस्कारविधानतः ।  
पुनः सुसंस्कृतं कृत्वा पूजयेत् साधकाग्रणीः ॥ ९९ ॥  
    
_______________________________________  
    
ननु शिवं किं प्रार्थयेदित्याकाङ्क्षायामाह विधिहीनमित्यादि ॥ ८९ � ९४ ॥  
श्रीदेव्युवाच यदीत्यादि ।  
तत्र पूजाबाधे सति ॥ ९५ ॥ ९६ ॥  
एवं प्रार्थितः सन् श्रीसदाशिव उवाच एकाहमर्चनाबाधे इत्यादि ॥ ९७ � ९९ ॥  
    
_______________________________________  
    
खण्डितं स्फुटितं व्यङ्गं संस्पृष्टं कुष्ठरोगिणा ।  
पतितं दुष्टभूम्यादौ न देवं पूजयेद्बुधः ॥ १०० ॥  
    
हीनाङ्गं स्फुटितं भग्नं देवं तोये विसर्जयेत् ।  
स्पर्शादिदोषदुष्टं तु संस्कृत्य पुनरर्चयेत् ॥ १०१ ॥  
    
महापीठेऽनादिलिङ्गे सर्वदोषविवर्जिते ।  
सर्वदा पूजयेत्तत्र स्वं स्वमिष्टं सुखाप्तये ॥ १०२ ॥  
    
यद्यत्पृष्टं महामाये नृणां कर्मानुजीविनाम् ।  
निःश्रेयसाय तत् सर्वं सविशेषं प्रकीर्तितम् ॥ १०३ ॥  
    
विना कर्म न तिष्ठन्ति क्षणार्धमपि देहिनः ।  
अनिच्छन्तोऽपि विवशाः कृष्यन्ते कर्मवायुना ॥ १०४ ॥  
    
कर्मणा सुखमश्नन्ति दुःखमश्नन्ति कर्मणा ।  
जायन्ते च प्रलीयन्ते वर्तन्ते कर्मणो वशात् ॥ १०५ ॥  
    
अतो बहुविधं कर्म कथितं साधनान्वितम् ।  
प्रवृत्तयेऽल्पबोधानां दुश्चेष्टितनिवृत्तये ॥ १०६ ॥  
    
यतो हि कर्म द्विविधं शुभञ्चाऽशुभमेव च ।  
अशुभात् कर्मणो यान्ति प्राणिनस्तीव्रयातनाम् ॥ १०७ ॥  
    
कर्मणोऽपि शुभाद्देवि फलेष्वासक्तचेतसः ।  
प्रयान्त्यायान्त्यमुत्रेह कर्मशृङ्खलयन्त्रिताः ॥ १०८ ॥  
    
_______________________________________

व्यङ्गम् विगताङ्गम् ॥ १०० � १०७ ॥

एवं नानाविधानि सुखप्रापकानि प्रचुरसाधनसंयुक्तानि कर्माणि व्याहृत्येदानीं ब्रह्मज्ञानेनैव लोका मुक्तिमधिगच्छेयुर्नतु कर्मभिरिति व्याहर्तुमुपक्रमते  
    
_______________________________________  
    
यावन्न क्षीयते कर्म शुभं वाऽशुभमेव वा ।  
तावन्न जायते मोक्षो नृणां कल्पशतैरपि ॥ १०९ ॥  
    
यथा लौहमयैः पाशैः पाशैः स्वर्णमयैरपि ।  
तथा बद्धो भवेज्जीवः कर्मभिश्चाऽशुभैः शुभैः ॥ ११० ॥  
    
कुर्वाणः सततं कर्म कृत्वा कष्टशतान्यपि ।  
तावन्न लभते मोक्षं यावत् ज्ञानं न विन्दति ॥ १११ ॥  
    
ज्ञानं तत्त्वविचारेण निष्कामेणापि कर्मणा ।  
जायते क्षीणतमसां विदुषां निर्मलात्मनाम् ॥ ११२ ॥  
    
ब्रह्मादितृणपर्यन्तं मायया कल्पितं जगत् ।  
सत्यमेकं परं ब्रह्म विदित्वैवं सुखी भवेत् ॥ ११३ ॥  
    
विहाय नामरूपाणि नित्ये ब्रह्मणि निश्चले ।  
परिनिश्चिततत्त्वो यः स मुक्तः कर्मबन्धनात् ॥ ११४ ॥  
    
_______________________________________  
    
कर्मणोऽपि शुभादित्यादि ।  
हे देवि शुभादपि कर्मणो हेतोः फलेष्वासक्तचेतसो जनाः कर्मशृङ्खलयन्त्रिताः कर्मरूपेण निगडेन बद्धाः सन्तो लोकादस्मादमुत्र परलोके प्रयान्ति तस्माच्च लोकात् पुनरिहाऽयान्ति मुक्तिभाजिनस्तु न भवन्तीत्यर्थः ॥ १०८ � ११० ॥

न विन्दति न लभते ॥ १११ ॥

ननु मोक्षैकसाधनं ज्ञानं कथमुत्पद्यते तत्राह ज्ञानमित्यादि ।  
तत्त्वविचारेण ब्रह्मणो विचारेण क्षीणतमसाम् क्षीणाज्ञानरूपान्धकाराणाम् ।  
निर्मलात्मनां विमलान्तःकरणानाम् ॥ ११२ ॥ ११३ ॥  
    
_______________________________________  
    
न मुक्तिर्जपनाद्धोमादुपवासशतैरपि ।  
ब्रह्मैवाऽहमिति ज्ञात्वा मुक्तो भवति देहभृत् ॥ ११५ ॥  
    
आत्मा साक्षी विभुः पूर्णः सत्योऽद्वैतः परात्परः ।  
देहस्थोऽपि न देहस्थो ज्ञात्वैवं मुक्तिभाग् भवेत् ॥ ११६ ॥  
    
बालक्रीडनवत् सर्वं रूपनामादिकल्पनम् ।  
विहाय ब्रह्मनिष्ठो यः स मुक्तो नाऽत्र संशयः ॥ ११७ ॥  
    
मनसा कल्पिता मूर्तिर्नृणां चेन्मोक्षसाधनी ।  
स्वप्नलब्धेन राज्येन राजानो मानवास्तदा ॥ ११८ ॥  
    
मृच्छिलाधातुदार्वादिमूर्तावीश्वरबुद्धयः ।  
क्लिश्यन्तस्तपसा ज्ञानं विना मोक्षं न यान्ति ते ॥ ११९ ॥  
    
आहारसंयमक्लिष्टा यथेष्टाहारतुन्दिलाः ।  
ब्रह्मज्ञानविहीनाश्चेन्निष्कृतिं ते व्रजन्ति किम् ॥ १२० ॥  
    
वायुपर्णकणातोयव्रतिनो मोक्षभागिनः ।  
सन्ति चेत् पन्नगा मुक्ताः पशुपक्षिजलेचराः ॥ १२१ ॥  
    
_______________________________________

विहायेत्यादि ।  
नित्ये अविनाशिनि निश्चले पूर्वरूपापरित्यागिनि परिनिश्चितं सम्यक् निर्णीतं तत्त्वं याथार्थ्यं येन स परिनिश्चिततत्त्वः ॥ ११४ ॥ ११५ ॥

आत्मेत्यादि ।  
साक्षी शुभाशुभद्रष्टा ।  
विभुः व्यापकः ।  
पूर्णः अखण्डरूपः ।  
अद्वैतः स्वजातीयविजातीयस्वगतभेदशून्यः ॥ ११६ � ११८ ॥

तपसा कृच्छ्रचान्द्रायणादिना ॥ ११९ ॥

निष्कृतिम् निस्तारम् ।  
व्रजन्ति प्राप्नुवन्ति ॥ १२० ॥ १२१ ॥  
    
_______________________________________  
    
उत्तमो ब्रह्मसद्भावो ध्यानभावस्तु मध्यमः ।  
स्तुतिर्जपोऽधमो भावो बहिः पूजाऽधमाधमा ॥ १२२ ॥  
    
योगो जीवात्मनोरैक्यं पूजनं सेवकेशयोः ।  
सर्वं ब्रह्मेति विदुषो न योगो न च पूजनम् ॥ १२३ ॥  
    
ब्रह्मज्ञानं परं ज्ञानं यस्य चित्ते विराजते ।  
किं तस्य जपयज्ञाद्यैस्तपोभिर्नियमव्रतैः ॥ १२४ ॥  
    
सत्यं विज्ञानमानन्दमेकं ब्रह्मेति पश्यतः ।  
स्वभावात् ब्रह्मभूतस्य किं पूजा ध्यानधारणा ॥ १२५ ॥  
    
न पापं नैव सुकृतं न स्वर्गो न पुनर्भवः ।  
नापि ध्येयो न वा ध्याता सर्वं ब्रह्मेति जानतः ॥ १२६ ॥  
    
अयमात्मा सदा मुक्तो निर्लिप्तः सर्ववस्तुषु ।  
किं तस्य बन्धनं कस्मान्मुक्तिमिच्छन्ति दुर्धियः ॥ १२७ ॥  
    
_______________________________________

उत्तम इत्यादि ।  
ब्रह्मैव सत् तद्भिन्नं सर्वमसदित्युत्तमो भावः ।  
उत्तमं भजनं भवतीत्येवमन्वयः ।  
ध्यानभावः ध्यानरूपं भजनम् ॥ १२२ ॥

योग इत्यादि ।  
सर्वं ब्रह्मैव भवतीति विदुषो जानतो जनस्य जीवात्मनोरैक्यमेव योगो भवति ।  
सेवकेशयोः सेवकेश्वरयोरैक्यमेव पूजनं भवति ।  
तद्भिन्नो योगो नास्ति ।  
तद्भिन्नं पूजनमपि नास्ति तस्य ॥ १२३ ॥ १२४ ॥

सत्यमित्यादि ।  
विज्ञानं विज्ञानस्वरूपम् ।  
एकम् अद्वैतम् ।  
धारणा चित्तवृत्तिनिरोधः ॥ १२५ ॥

न पुनर्भवः न पुनरुत्पत्तिः ॥ १२६ ॥

निर्लिप्तः अनासक्तः ॥ १२७ ॥  
    
_______________________________________  
    
स्वमायारचितं विश्वमवितर्क्यं सुरैरपि ।  
स्वयं विराजते तत्र ह्यप्रविष्टः प्रविष्टवत् ॥ १२८ ॥  
    
बहिरन्तर्यथाऽकाशं सर्वेषामेव वस्तुनाम् ।  
तथैव भाति सद्रूपो ह्यात्मा साक्षी स्वरूपतः ॥ १२९ ॥  
    
न बाल्यमस्ति वृद्धत्वं नात्मनो यौवनं जनुः ।  
सदैकरूपश्चिन्मात्रो विकारपरिवर्जितः ॥ १३० ॥  
    
जन्मयौवनवार्धक्यं देहस्यैव न चाऽत्मनः ।  
पश्यन्तोऽपि न पश्यन्ति मायाप्रावृतबुद्धयः ॥ १३१ ॥  
    
यथा शरावतोयस्थं रविं पश्यत्यनेकधा ।  
तथैव मायया देहे बहुधाऽत्मानमीक्षते ॥ १३२ ॥  
    
यथा सलिलचाञ्चल्यं मन्यन्ते तद्गते विधौ ।  
तथैव बुद्धेश्चाञ्चल्यं पश्यन्त्यात्मन्यकोविदाः ॥ १३३ ॥  
    
घटस्थं यादृशं व्योम घटे भग्नेऽपि तादृशम् ।  
नष्टे देहे तथैवात्मा समरूपो विराजते ॥ १३४ ॥  
    
_______________________________________

नन्वात्मनो देहरूपं बन्धनमस्त्येव कथमुच्यते अयमात्मा सदामुक्त इत्यादि तत्राह स्वमायेत्यादि ।  
अवितर्क्यम् अनूहनीयम् ॥ १२८ ॥ १२९ ॥

जनुः जन्म ।  
आत्मनो बालत्वादेरभावे हेतूनाह सदैकरूप इत्याद्यर्धेन ॥ १३० ॥

तर्हि कस्य जन्मादिकं भवति तत्राह जन्मेत्यादि ॥ १३१ ॥

ननु तत्तद्देहस्थित आत्मा नानारूपः प्रतीयते कथमुच्यते सदैकरूप इति तत्राह यथेत्यादि ॥ १३२ ॥  
    
_______________________________________  
    
आत्मज्ञानमिदं देवि परं मोक्षैकसाधनम् ।  
जानन्निहैव मुक्तः स्यात् सत्यं सत्यं न संशयः ॥ १३५ ॥  
    
न कर्मणा विमुक्तः स्यान्न सन्तत्या धनेन वा ।  
आत्मनाऽत्मानमाज्ञाय मुक्तो भवति मानवः ॥ १३६ ॥  
    
प्रियो ह्यात्मैव सर्वेषां नात्मनोऽस्त्यपरं प्रियम् ।  
लोकेऽस्मिन्नात्मसम्बन्धात् भवन्त्यन्ये प्रियाः शिवे ॥ १३७ ॥  
    
ज्ञानं ज्ञेयं तथा ज्ञाता त्रितयं भाति मायया ।  
विचार्यमाणे त्रितये आत्मैवैकोऽवशिष्यते ॥ १३८ ॥  
    
ज्ञानमात्मैव चिद्रूपो ज्ञेयमात्मैव चिन्मयः ।  
विज्ञाता स्वयमेवात्मा यो जानाति स आत्मवित् ॥ १३९ ॥  
    
एतत्ते कथितं ज्ञानं साक्षान्निर्वाणकारणम् ।  
चतुर्विधावधूतानामेतदेव परं धनम् ॥ १४० ॥  
    
    
श्रिदेव्युवाच ।  
    
    
द्विविधावाश्रमौ प्रोक्तौ गार्हस्थो भैक्षुकस्तथा ।  
किमिदं श्रूयते चित्रमवधूताश्चतुर्विधाः ॥ १४१ ॥  
    
श्रुत्वा वेदितुमिच्छामि तत्त्वतः कथय प्रभो ।  
चतुर्विधावधूतानां लक्षणं सविशेषतः ॥ १४२ ॥  
    
_______________________________________

तद्गते विधौ सलिलगते चन्द्रे ।  
अकोविदाः अविद्वांसः ॥ १३३ � १४० ॥

चतुर्विधानामवधूतानां लक्षणं विज्ञातुमिच्छन्ती श्रीदेव्युवाच द्विविधावित्यादि ॥ १४१ ॥ १४२ ॥  
    
_______________________________________  
    
श्रीसदाशिव उवाच ।  
    
    
ब्रह्ममन्त्रोपासका ये ब्राह्मणक्षत्रियादयः ।  
गृहाश्रमे वसन्तोऽपि ज्ञेयास्ते यतयः प्रिये ॥ १४३ ॥  
    
पूर्णाभिषेकविधिना संस्कृता ये च मानवाः ।  
शैवावधूतास्ते ज्ञेयाः पूजनीयाः कुलार्चिते ॥ १४४ ॥  
    
ब्राह्मावधूताः शैवाश्च स्वाश्रमाचारवर्तिनः ।  
विदध्युः सर्वकर्माणि मदुदीरितवर्त्मना ॥ १४५ ॥  
    
विना ब्रह्मार्पितं चैते तथा चक्रार्पितं विना ।  
निषिद्धमन्नं तोयञ्च न गृह्णीयुः कदाचन ॥ १४६ ॥  
    
ब्राह्मावधूतकौलानां कौलानामभिषेकिणाम् ।  
प्रागेव कथितो धर्म आचारश्च वरानने ॥ १४७ ॥  
    
स्नानं सन्ध्याऽशनं पानं दानं च दाररक्षणम् ।  
सर्वमागममार्गेण शैवब्राह्मावधूतयोः ॥ १४८ ॥  
    
उक्तावधूतो द्विविधः पूर्णापूर्णविभेदतः ।  
पूर्णः परमहंसाख्यः परिव्राडपरः प्रिये ॥ १४९ ॥  
    
कृतावधूतसंस्कारो यदि स्यात् ज्ञानदुर्बलः ।  
तदा लोकालये तिष्ठन्नात्मानं स तु शोधयेत् ॥ १५० ॥  
    
_______________________________________

श्रीदेव्यैवं प्रार्थितः सन् श्रीसदाशिव उवाच ब्रह्ममन्त्रोपासका य इत्यादि ॥ १४३ ॥ १४४ ॥

विदध्युः कुर्युः ॥ १४५ � १४८ ॥

अपरः अपूर्णः ॥ १४९ � १५३ ॥  
    
_______________________________________  
    
रक्षन् स्वजातिचिह्नञ्च कुर्वन् कर्माणि कौलवत् ।  
सदा ब्रह्मपरो भूत्वा साधयेत् ज्ञानमुत्तमम् ॥ १५१ ॥  
    
ओ।  
तत्सन्मन्त्रमुच्चार्य सोऽहमस्मीति चिन्तयन् ।  
कुर्यादात्मोचितं कर्म सदा वैराग्यमाश्रितः ॥ १५२ ॥  
    
कुर्वन् कर्माण्यनासक्तो नलिनीदलनीरवत् ।  
यतेताऽत्मानमुद्धर्तुं तत्त्वज्ञानविवेकतः ॥ १५३ ॥  
    
ओ।  
तत्सदिति मन्त्रेण यो यत् कर्म समाचरेत् ।  
गृहस्थो वाऽप्युदासीनस्तस्याऽभीष्टाय तद् भवेत् ॥ १५४ ॥  
    
जपो होमः प्रतिष्ठा च संस्काराद्यखिलाः क्रियाः ।  
ओ।  
तत्सन्मन्त्रनिष्पन्नाः सम्पूर्णाः स्युर्न संशयः ॥ १५५ ॥  
    
किमन्यैर्बहुभिर्मन्त्रैः किमन्यैर्भूरिसाधनैः ।  
ब्राह्म्येणानेन मन्त्रेण सर्वकर्माणि साधयेत् ॥ १५६ ॥  
    
सुखसाध्यमबाहुल्यं सम्पूर्णफलदायकम् ।  
नास्त्येतस्मान्महामन्त्रादुपायान्तरमम्बिके ॥ १५७ ॥  
    
पुरः प्रदेशे देहे वा लिखित्वा धारयेदिमम् ।  
गेहस्तस्य महातीर्थं देहः पुण्यमयो भवेत् ॥ १५८ ॥  
    
निगमागमतन्त्राणां सारात्सारतरो मनुः ।  
ओ।  
तत्सदिति देवेशि तवाग्रे सत्यमीरितम् ॥ १५९ ॥  
    
_______________________________________

अथ ओ।  
तत्सदिति मन्त्रस्य माहात्म्यमाह ओ।  
तत्सदिति मन्त्रेणेत्यादिभिः ।  
समाचरेत् कुर्यात् ॥ १५४ � १५७ ॥

इमम् ओ।  
तत्सदिति मन्त्रम् ॥ १५८ � १६० ॥  
    
_______________________________________  
    
ब्रह्मविष्णुमहेशानां भित्त्वा तालुशिरःशिखाः ।  
प्रादुर्भूतोऽयमों तत्सत् सर्वमन्त्रोत्तमोत्तमः ॥ १६० ॥  
    
चतुर्विधानामन्नानामन्येषामपि वस्तुनाम् ।  
मन्त्रान्यैः शोधनेनाऽलं स्याच्चेदेतेन शोधितम् ॥ १६१ ॥  
    
पश्यन् सर्वत्र सद्रूपं जपंस्तत्सन्महामनुम् ।  
स्वेच्छाचारः शुद्धचित्तः स एव भुवि कौलराट् ॥ १६२ ॥  
    
जपादस्य भवेत् सिद्धो मुक्तः स्यादर्थचिन्तनात् ।  
साक्षाद् ब्रह्मसमो देही सार्थमेनं जपन् मनुम् ॥ १६३ ॥  
    
त्रिपदोऽयं महामन्त्रः सर्वकारणकारणम् ।  
साधनादस्य मन्त्रस्य भवेन्मृत्युञ्जयः स्वयम् ॥ १६४ ॥  
    
युग्मं युग्मपदं वापि प्रत्येकपदमेव वा ।  
जप्त्वैतस्य महेशानि साधकः सिद्धिभाग् भवेत् ॥ १६५ ॥  
    
शैवावधूतसंस्कारविधूताखिलकर्मणः ।  
नापि दैवे न वा पित्रे नार्षे कृत्येऽधिकारिता ॥ १६६ ॥  
    
चतुर्णामवधूतानां तुरीयो हंस उच्यते ।  
त्रयोऽन्ये योगभोगाढ्या मुक्ताः सर्वे शिवोपमाः ॥ १६७ ॥  
    
हंसो न कुर्यात् स्त्रीसङ्गं न वा धातुपरिग्रहम् ।  
प्रारब्धमश्नन् विहरेन्निषेधविधिवर्जितः ॥ १६८ ॥  
    
_______________________________________

चतुर्विधानामित्यादि ।  
चतुर्विधानाम् भक्ष्यचर्व्यलेह्यचोष्याणाम् ॥ १६१ � १६७ ॥

अश्नन् भुञ्जानः ॥ १६८ ॥  
    
_______________________________________  
    
त्यजेत् स्वजातिचिह्नानि कर्माणि गृहमेधिनाम् ।  
तुरीयो विचरेत् क्षौणीं निःसङ्कल्पो निरुद्यमः ॥ १६९ ॥  
    
सदात्मभावसन्तुष्टः शोकमोहविवर्जितः ।  
निर्नकेतस्तितिक्षुः स्यान्निःशङ्को निरुपद्रवः ॥ १७० ॥  
    
नाऽर्पणं भक्ष्यपेयानां न तस्य ध्यानधारणाः ।  
मुक्तो विरक्तो निर्द्वन्द्वो हंसाचारपरो यतिः ॥ १७१ ॥  
    
इति ते कथितं देवि चतुर्णां कुलयोगिनाम् ।  
लक्षणं सविशेषेण साधूनां मत्स्वरूपिणाम् ॥ १७२ ॥  
    
एतेषां दर्शनात् स्पर्शादालापात् परितोषणात् ।  
सर्वतीर्थफलावाप्तिर्जायते मनुजन्मनाम् ॥ १७३ ॥  
    
पृथिव्यां यानि तीर्थानि पुण्यक्षेत्राणि यानि च ।  
कुलसन्न्यासिनां देहे सन्ति तानि सदा प्रिये ॥ १७४ ॥  
    
ते धन्यास्ते कृतार्थाश्च ते पुण्यास्ते कृताध्वराः ।  
यैरर्चिताः कुलद्रव्यैर्मानवैः कुलसाधवः ॥ १७५ ॥  
    
अशुचिर्याति शुचितामस्पृश्यः स्पृश्यतामियात् ।  
अभक्ष्यमपि भक्ष्यं स्यात् येषां संस्पर्शमात्रतः ॥ १७६ ॥  
    
_______________________________________

गृहमेधिनाम् गृहस्थानाम् ।  
निरुद्यमः आत्मशरीरनिर्वाहार्थव्यापारशून्यः ॥ १६९ ॥

सदात्मेत्यादि ।  
भावः चिन्तनम् ।  
निर्निकेतः नियतसततवासशून्यः ।  
तितिक्षुः सहनशीलः ॥ १७० � १७२ ॥

अथावधूतानां माहात्म्यमाह एतेषामित्यादिभिः ॥ १७३ ॥ १७४ ॥

कुलद्रव्यैः मद्यादिभिः ॥ १७५ ॥ १७६ ॥  
    
_______________________________________  
    
किराताः पापिनः क्रूराः पुलिन्दा यवनाः खसाः ।  
शुद्ध्यन्ति येषां संस्पर्शात्तान् विना कोऽन्यमर्चयेत् ॥ १७७ ॥  
    
कुलतत्त्वैः कुलद्रव्यैः कौलिकान् कुलयोगिनः ।  
येऽर्चयन्ति सकृद्भक्त्या तेऽपि पूज्या महीतले ॥ १७८ ॥  
    
कौलधर्मात् परो धर्मो नास्त्येव कमलानने ।  
अन्त्यजोऽपि यमाश्रित्य पूतः कौलपदं व्रजेत् ॥ १७९ ॥  
    
करिपादे विलीयन्ते सर्वप्राणिपदा यथा ।  
कुलधर्मे निमज्जन्ति सर्वे धर्मास्तथा प्रिये ॥ १८० ॥  
    
अहो पुण्यतमाः कौलास्तीर्थरूपाः स्वयं प्रिये ।  
ये पुनन्त्यात्मसम्बन्धान् म्लेच्छश्वपचपामरान् ॥ १८१ ॥  
    
गङ्गायां पतिताम्भांसि यान्ति गाङ्गेयतां यथा ।  
कुलाचारे विशन्तोऽपि सर्वे गच्छन्ति कौलताम् ॥ १८२ ॥  
    
यथाऽर्णवगतं वारि न पृथग्भावमाप्नुयात् ।  
तथा कुलाम्बुधौ मग्ना न भवेयुर्जनाः पृथक् ॥ १८३ ॥  
    
विप्राद्यन्त्यजपर्यन्ता द्विपदा येऽत्र भूतले ।  
ते सर्वेऽस्मिन् कुलाचारे भवेयुरधिकारिणः ॥ १८४ ॥  
    
_______________________________________  
    
पुलिन्दाः चाण्डालविशेषाः ।  
खसाः सङ्कर जातिविषेषाः ।  
यदुक्तम् ।  
झल्ली मल्लश्च राजन्यो व्रात्यो लिच्छविरेव च ।  
नटश्च करणश्चैव खसो द्राविड एव च ॥  
इति ॥ १७७ ॥  
कुलतत्त्वैः मांसादिभिः ।  
कुलद्रव्यैः मद्यैः ॥ १७८ � १८६ ॥  
    
_______________________________________  
    
आहूताः कुलधर्मेऽस्मिन् ये भवन्ति पराङ्मुखाः ।  
सर्वधर्मपरिभ्रष्टास्ते गच्छन्त्यधमां गतिम् ॥ १८५ ॥  
    
प्रार्थयन्ति कुलाचारं ये केचिदपि मानवाः ।  
तान् वञ्चयन् कुलीनोऽपि रौरवं नरकं व्रजेत् ॥ १८६ ॥  
    
चाण्डालं यवनं नीचं मत्वा स्त्रियमवज्ञया ।  
कौलं न कुर्यात् यः कौलः सोऽधमो यात्यधोगतिम् ॥ १८७ ॥  
    
शताभिषेकात् यत् पुण्यं पुरश्चर्याशतैरपि ।  
तस्मात् कोटिगुणं पुण्यमेकस्मिन् कौलिके कृते ॥ १८८ ॥  
    
ये ये वर्णाः क्षितौ सन्ति यद्यद्धर्ममुपाश्रिताः ।  
कौला भवन्तस्ते पाशैर्मुक्ता यान्ति परं पदम् ॥ १८९ ॥  
    
शैवधर्माश्रिताः कौलाः तीर्थरूपाः शिवात्मकाः ।  
स्नेहेन श्रद्धया प्रेम्णा पूज्या मान्याः परस्परम् ॥ १९० ॥  
    
बहुनाऽत्र किमुक्तेन तवाग्रे सत्यमुच्यते ।  
भवाब्धितरणे सेतुः कुलधर्मो हि नापरः ॥ १९१ ॥  
    
छिद्यन्ते संशयाः सर्वे क्षीयन्ते पापसञ्चयाः ।  
दह्यन्ते कर्मजालानि कुलधर्मनिषेवणात् ॥ १९२ ॥  
    
सत्यव्रता ब्रह्मनिष्ठाः कृपयाऽहूय मानवाने ।  
पावयन्ति कुलाचारैस्ते ज्ञेयाः कौलिकोत्तमाः ॥ १९३ ॥  
    
इति ते कथितं देवि सर्वधर्मविनिर्णयम् ।  
महानिर्वाणतन्त्रस्य पूर्वार्धं लोकपावनम् ॥ १९४ ॥  
    
_______________________________________  
    
अवज्ञया तिरस्क्रियया ॥ १८७ � १९४ ॥  
    
_______________________________________  
    
य इदं शृणुयान्नित्यं श्रावयेद्वापि मानवान् ।  
सर्वपापविनिर्मुक्तः सोऽन्ते निर्वाणमाप्नुयात् ॥ १९५ ॥  
    
सर्वागमानां तन्त्राणां सारात्सारं परात्परम् ।  
तन्त्रराजमिदं ज्ञात्वा जायते सर्वशास्त्रवित् ॥ १९६ ॥  
    
किन्तस्य तीर्थभ्रमणैः किं यज्ञैर्जपसाधनैः ।  
जानन्नेतन्महातन्त्रं कर्मपाशैर्विमुच्यते ॥ १९७ ॥  
    
स विज्ञः सर्वशास्त्रेषु सर्वधर्मविदां वरः ।  
स ज्ञानी ब्रह्मवित् साधुर्य एतद्वेत्ति कालिके ॥ १९८ ॥  
    
अलं वेदैः पुराणैश्च स्मृतिभिः संहितादिभिः ।  
किमन्यैर्बहुभिस्तन्त्रैर्ज्ञात्वेदं सर्वविद्भवेत् ॥ १९९ ॥  
    
आसीद् गुह्यतमं यन्मे साधनं ज्ञानमुत्तमम् ।  
तव प्रश्नेन तन्त्रेऽस्मिंस्तत् सर्वं सुप्रकाशितम् ॥ २०० ॥  
    
यथा त्वं ब्रह्मणः शक्तिर्मम प्राणाधिका परा ।  
महानिर्वाणतन्त्रं मे तथा जानीहि सुव्रते ॥ २०१ ॥  
    
यथा नगेषु हिमवान् तारकासु यथा शशी ।  
भास्वांस्तेजःसु तन्त्रेषु तन्त्रराजमिदं तथा ॥ २०२ ॥  
    
सर्वधर्ममयं तन्त्रं ब्रह्मज्ञानैकसाधनम् ।  
पठित्वा पाठयित्वाऽपि ब्रह्मज्ञानी भवेन्नरः ॥ २०३ ॥  
    
विद्यते यस्य भवने सर्वतन्त्रोत्तमोत्तमम् ।  
न तस्य वंशे देवेशि पशुर्भवति कर्हिचित् ॥ २०४ ॥  
    
_______________________________________

अथ महानिर्वाणतन्त्रस्य माहात्म्यमभिधत्ते य इदं शृणुयान्नित्य मित्यादिभिः ॥ १९५ � २०१ ॥  
    
_______________________________________  
    
अज्ञानतिमिरान्धोऽपि मूर्खः कर्मजडोऽपि वा ।  
शृण्वन्नेतन्महातन्त्रं कर्मबन्धाद्विमुच्यते ॥ २०५ ॥  
    
एतत्तन्त्रस्य पठनं श्रवणं पूजनं तथा ।  
वन्दनं परमेशानि नृणां कैवल्यदायकम् ॥ २०६ ॥  
    
उक्तं बहुविधं तन्त्रमेकैकाख्यानसंयुतम् ।  
सर्वधर्मान्वितं तन्त्रं नातःपरतरं क्वचित् ॥ २०७ ॥  
    
पातालचक्रं भूचक्रज्योतिश्चक्रसमन्वितम् ।  
परार्धमस्य यो वेत्ति स सर्वज्ञो न संशयः ॥ २०८ ॥  
    
परार्धसहितं ग्रन्थमेनं जानन्नरो भवेत् ।  
त्रिकालवार्तां त्रैलोक्यवृत्तान्तं कथितुं क्षमः ॥ २०९ ॥  
    
सन्ति तन्त्राणि बहुधा शास्त्राणि विविधान्यपि ।  
महानिर्वाणतन्त्रस्य कलां नार्हन्ति षोडशीम् ॥ २१० ॥  
    
महानिर्वाणतन्त्रस्य माहात्म्यं किं ब्रवीमि ते ।  
विदित्वैतन्महातन्त्रं ब्रह्मनिर्वाणमाप्नुयात् ॥ २११ ॥  
    
_______________________________________  
    
इति श्रीमहानिर्वाणतन्त्रे सर्वतन्त्रोत्तमोत्तमे सर्वधर्मनिर्णयसारे श्रीमदाद्यासदाशिवसंवादे पूर्वकाण्डे शिवलिङ्गस्थापनचतुर्विधावधूतविवरणकथनं नाम चतुर्दशोल्लासः ।  
    
समाप्तोऽयं पूर्वार्धः ।

तेजःसु तेजस्विषु ॥ २०२ � २११ ॥  
    
इति श्रीमहानिर्वाणतन्त्रटीकायां चतुर्दशोल्लासः ।  
    