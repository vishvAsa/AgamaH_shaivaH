+++
title = "०१"

+++
प्रथमोल्लासः  
  
  
गिरीन्द्रशिखरे रम्ये नानारत्नोपशोभिते ।  
नानावृक्षलताकीर्णे नानापक्षिरवैर्युते ॥ १ ॥  
  
________________________________  
  
ॐ नमो ब्रह्मणे ।  
ॐ अहं ब्रह्मस्मि ब्रह्मैवाहमस्मि ।  
  
	कृत्वा षडाम्नायममेयशक्तिः सदाशिवः प्रेरित आदिशक्त्या ।  
	जगाद सेतुं कुलवारिराशेर्निर्वाणतन्त्रं महता समस्तम् ।  
  
		  
	स्मारं स्मारं परम्ब्रह्म नामं नामं गुरोः पदम् ।  
	निरपेक्षं वचः शम्भोर्विवृणोमि यथामति ॥  
  
	वेदादिबोधितसमस्तपुण्यकर्मोच्छेदकातिनिन्दितानन्तपापकर् मप्रवर्तककलियुगागमने सति परमात्मचिन्तनाद्यननुरक्तानां नानाविधपापकर्म्मप्रसक्तानां नराणां कथं निस्तारो भविष्यतीति सञ्चिन्तयन्ती पार्वती कैलासशिखरे तिष्ठन्तं कारुण्यवन्तं सदाशिवं प्रति तेषां निस्तारोपायमप्राक्षीदेतत्तदेवाह-गिरीन्द्र- ______________________________________  
  
सर्वर्तुकुसुमामोदमोदिते सुमनोहरे ।  
शैत्यसौगन्ध्यमान्द्याढ्यमरुद्भिरुपवीजिते ॥ २ ॥  
  
अप्सरोगणसङ्गीतकलध्वनिनिनादिते ।  
स्थिरच्छायद्रुमच्छायाच्छादिते स्निग्धमञ्जुले ॥ ३ ॥  
  
मत्तकोकिलसन्दोहसङ्घुष्टविपिनान्तरे ।  
सर्वदा स्वगणैः सार्द्धमृतुराजनिषेविते ॥ ४ ॥  
____________________________________  
  
शिखर इत्यादिभिः ।  
तत्र तस्मिन् गिरीन्द्रशिखरे पर्वताधिराजस्य कैलासस्य शृङ्गे स्थितं मौनधरं मौनिनं शिवं वीक्ष्य विलोक्य लोकानां हितकाम्यया जनानां हितेच्छया पार्वती देवी विनयावनता सती शिवमब्रवीदित्येकादशश्लोकस्थितैः पदैरन्वयः ।  
मौनधरमित्यनेन कथानवसरो दर्शितः ।  
रम्ये इत्यादीनि सप्तम्यन्तानि त्रयोदशपदानि गिरीन्द्रशिखरे इत्यस्य विशेषणानि ।  
चराचरजगद्गुरुमित्यादीनि द्वितीयान्तानि पदानि तु शिवमित्यस्येति बोद्धव्यम् ।  
रम्यते क्रीड्यते सिद्धचारणादिभिर्यत्र तद्रम्यं तस्मिन् ।  
पोरदुपधादित्यधिकरणे यत् ।  
नानारत्नोपशोभिते अनेकैः पद्मरागमरकतादिभी रत्नैर्विराजिते ।  
नानावृक्षलताकीर्णे अनेकैर्वृक्षैरनेकाभिर्लताभिश्च व्याप्ते ।  
नानापक्षिरवैर्युते नानाविधानां पक्षिणां शब्दैर्युक्ते ॥ १ ॥  
  
	सर्वर्तुकुसुमामोदमोदिते सकलवसन्ताद्यृतुसम्बन्धिपुष्पसम्बन्धिभिरतिमनोहारिभिर् गन्धैः सुरभीकृते अत एव सुमनोहरे अतिमनोहारके शैत्येन सौगन्ध्येन मान्द्यैन चाढ्यैः युक्तैः मरुद्भिर्वायुभिरुपवीजिते ॥ २ ॥  
  
	अप्सरोगणेत्यादि ।  
अप्सरसां गणैः समूहैः सङ्गीतो यः कलध्वनिर्गम्भीरः शब्दस्तेन निनादिते शब्दिते ।  
स्थिरा अचञ्चला छाया येषां द्रुमाणां तेषां छायाभिश्छादिते छन्ने ।  
स्निग्धं चिक्कणञ्च तन्मञ्जुलं सुन्दरञ्चेति स्निग्धमञ्जुलं तस्मिन् ॥  
	मत्तेत्यादि ।  
मत्तानां कोकिलानां सन्दोहेन समूहेन सङ्घुष्टं संशब्दितं विपिनान्तरं वनमध्यं यस्मिन् तस्मिन् ।  
सर्वदा सर्वस्मिन् काले स्वगणैर्भ्रमरादिभिः सार्द्धमृतुराजेन वसन्तेन निषेविते ॥ ४ ॥  
  
________________________________  
  
सिद्धचारणगन्धर्वगाणपत्यगणैर्वृते ।  
तत्र मौनधरं देवं चराचरजगद्गुरुम् ॥ ५ ॥  
  
सदाशिवं सदानन्दं करुणामृतसागरम् ।  
कर्पूरकुन्दधवलं शुद्धसत्त्वमयं विभुम् ॥ ६ ॥  
  
दिगम्बरं दीननाथं योगीन्द्रं योगिवल्लभम् ।  
गङ्गाशीकरसंसिक्तजटामण्डलमण्डितम् ॥ ७ ॥  
  
विभूतिभूषितं शान्तं व्यालमालं कपालिनम् ।  
त्रिलोचनं त्रिलोकेशं त्रिशूलवरधारिणम् ॥ ८ ॥  
  
________________________________  
  
	सिद्धेत्यादि ।  
देवयोनिभिः सिद्धैः चारणैर्गन्धर्वैः गाणपत्यगणैर्गणपतिस्वामिकैर्गणैश्च ।  
वृते रुद्धे ।  
देवं दीप्तिमन्तम् ।  
चराचरजगद्गुरुं चराणां जङ्गमानामचराणां स्थावराणाञ्च जगतां पितरम् ॥ ५ ॥  
	सदेत्यादि ।  
सदा सर्वदा शिवं कल्याणं यस्य यस्माद्वा तम् ।  
सदा आनन्दः सत् सर्वदास्थायी वा आनन्दो यस्य तम् ।  
सतः साधून् वा आनन्दयति यः तम् ।  
करुणामृतसागरं दयारूपस्य पीयूषस्य समुद्रम् ।  
कर्पूरकुन्दधवलं कर्पूरकुन्दवत् शुभ्रम् ।  
शुद्धसत्त्वमयं विमलसत्त्वगुणप्रधानम् ।  
विभुं व्यापकम् ॥ ६ ॥  
	दिगित्यादि ।  
दिगेवाम्बरं वस्त्रं यस्य तं वस्त्ररहितमित्यर्थः ।  
दीननाथं दरिद्राणां जनानां भर्त्तारम् ।  
योगीन्द्रं योगः परमात्मचिन्तनं तद्वत्सु श्रेष्ठम् ।  
योगिवल्लभं योगिनान्दयितम् ।  
योगिनो वल्लभाः प्रिया यस्येति वा तम् ।  
गङ्गायाः शीकरैरितस्ततो विक्षिप्तैरम्बुकणैः संसिक्तेन जटामण्डलेन जटासमूहेन मण्डितम् ॥ ७ ॥  
	विभूतीत्यादि ।  
विभूतिभूषितं भस्मभिरलङ्कृतम् ।  
शान्तं संयतान्तःकरणम् ।  
व्यालाः सर्पा एव माला यस्य तम् ।  
कपालिनं नृकपालशालिनम् ।  
लोच्यते दृश्यते यैस्तानि लोचनानि नेत्राणि तानि त्रीणि यस्य तम् ।  
त्रिलोकेशं त्रयाणां लोकानामधिष्ठातारम् ।  
त्रिशूलवरधारिणं त्रिशूलेषु वरं त्रिशूलञ्च वरञ्च वा धर्त्तुं शीलं यस्येति त्रिशूलवरधारी तम् ॥ ८ ॥  
  
________________________________  
  
आशुतोषं ज्ञानमयं कैवल्यफलदायकम् ।  
निर्विकल्पं निरातङ्कं निर्विशेषं निरञ्जनम् ॥ ९ ॥  
  
सर्वेषां हितकर्तारं देवदेवं निरामयम् ।  
प्रसन्नवदनं वीक्ष्य लोकानां हितकाम्यया ।  
विनयावनता देवी पार्वती शिवमब्रवीत् ॥ १० ॥  
  
  
श्रीपार्वत्युवाच ।  
  
  
देवदेव जगन्नाथ मन्नाथ करुणानिधे ।  
त्वदधीनाऽस्मि देवेश तवाऽज्ञाकारिणी सदा ॥ ११ ॥  
  
विनाऽज्ञया मया किञ्चिद्भाषितुं नैव शक्यते ।  
कृपावलेशो मयि चेत् स्नेहोऽस्ति यदि मां प्रति ।  
तदा निवेद्यते किञ्चिन्मनसा यद्विचारितम् ॥ १२ ॥  
  
________________________________  
  
	आश्वित्यादि ।  
आशु शीघ्रं तोषस्तुष्टिर्यस्य तम् ।  
ज्ञानमयं ज्ञानं तत्त्वतः समस्तपदार्थावबोधस्तदात्मकम् ।  
कैवल्यफलदायकं निर्वाणरूपस्य फलस्य दातारम् ।  
निर्विकल्पं निर्गतो विकल्पो विविधा कल्पना यस्मात् तम् ।  
निरातङ्कं निर्गतः आतङ्कः तापशङ्का यस्मात् तम् ।  
निर्विशेषं नानाविधभेदरहितम् ।  
निरञ्जनम् अविदुषामप्रत्यक्षम् ॥ ९ ॥  
	सर्वेषामित्यादि ।  
निरामयं निर्गत आमयो व्याधिर्यस्मात्तम् ॥ १० ॥  
	पार्वती शिवं प्रति किमब्रवीदित्यपेक्षायामाह � श्रीपार्वत्युवाच ।  
देवदेवेत्यादि ।  
हे देवेश देवानामिन्द्रादीनामपि नियन्तः यतोऽहं त्वदधीना तव वशीभूता सदा सर्वस्मित् काले तवाऽज्ञाकारिणी चाऽस्मि ।  
अतस्तवाज्ञया विना किञ्चिदपि भाषितुं कथयितुं नैव मया शक्यते ॥ ११ ॥ १२ ॥  
  
________________________________  
  
त्वदन्यः संशयस्याऽस्य कस्त्रिलोक्यां महेश्वर ।  
छेत्ता भवितुमर्हो वा सर्वज्ञः सर्वशास्त्रवित् ॥ १३ ॥  
  
  
श्रीसदाशिव उवाच ।  
  
  
किमुच्यते महाप्राज्ञे कथ्यतां प्राणवल्लभे ।  
यदकथ्यं गणेशेऽपि स्कन्दे सेनापतावपि ॥ १४ ॥  
  
तवाग्रे कथयिष्यामि सुगोप्यमपि यद्भवेत् ।  
किमस्ति त्रिषु लोकेषु गोपनीयं तवाग्रतः ॥ १५ ॥  
  
मम रूपाऽसि देवि त्वं न भेदोऽस्ति त्वया मम ।  
सर्वज्ञा किं न जानासि त्वनभिज्ञेव पृच्छसि ॥ १६ ॥  
  
इति देववचः शृत्वा पार्वती हृष्टमानसा ।  
विनयावनता साध्वी परिपप्रच्छ शङ्करम् ॥ १७ ॥  
  
________________________________  
  
  
	त्वदन्य इति ।  
त्वत्तोऽन्यस्त्वदन्य इति पञ्चमीतत्पुरुषः ।  
त्वदिति पञ्चम्यन्तं भिन्नं वा पदम् ॥ १३ ॥  
	पार्वत्या प्रष्टव्यमर्थमभिजिज्ञासुः श्रीसदाशिव उवाच ।  
किमुच्यते इत्यादि ।  
ग,नेशेऽपि स्कन्दे कार्तिकेये सेनापतावपीति व्याहरता भगवता महादेवेन तयोर्महावीरत्वेन मदतिप्रियत्वादतिगुह्यस्याप्यर्थस्य बलात्कारेणाप्यभिधायने योग्यत्वमस्तीति सूचितम् ॥ १४ ॥  
	तवाग्रे इति ।  
तवाग्रतस्त्वदग्रे गोपनीयं त्रिष्वपि लोकेषु किं वस्त्वस्ति अपितु न किञ्चिदित्यर्थः ।  
अग्रे इत्यग्रतः आद्यादिभ्य उपसङ्ख्यानमिति सप्तम्यन्तात् स्वार्थे तसिः ॥ १५ ॥  
	मम रूपेत्यादि ।  
रूप्यते रूपक्रिया विशिष्टा विधीयते इति रूपा ।  
कर्मण्यच् ।  
मम रूपा मद्रूपशालिनीत्यर्थः ।  
मत्स्वरूपेति पाठे तु मया सह समानमेकं रूपं यस्याः सा ।  
अनभिज्ञेव अविदुषी इव ॥ १६ ॥ १७ ॥  
  
________________________________  
  
श्री आद्योवाच ।  
  
  
भगवन् सर्वभूतेश सर्वधर्मविदां वर ।  
कृपावता भगवता ब्रह्मान्तर्यामिना पुरा ॥ १८ ॥  
  
प्रकाशिताश्चतुर्वेदाः सर्वधर्मोपवृंहिताः ।  
वर्णाश्रमादिनियमा यत्र चैव प्रतिष्ठिताः ॥ १९ ॥  
  
तदुक्तयोगयज्ञाद्यैः कर्मभिर्भुवि मानवाः ।  
देवान् पितॄन् प्रीणयन्तः पुण्यशीलाः कृते युगे ॥ २० ॥  
  
स्वाध्यायध्यानतपसा दयादानैर्जितेन्द्रियाः ।  
महाबला महावीर्य्या महासत्त्वपराक्रमाः ॥ २१ ॥  
  
________________________________  
  
	पार्वती शङ्करं किं परिपप्रच्छेत्याकाङ्क्षायामाह श्री-आद्योवाच भगवन्नित्यादि ।  
हे भगवन् ऐश्वर्यादिशालिन् ।  
सर्वभूतेश सर्वेषां भूतानां नियन्तः ।  
यथा श्रुतिस्मृतिसंहिताद्युपदेशेन सत्यत्रेतादौ भवता लोका निस्तारिता एवं दुष्टकर्मप्रवर्तके पापिनि कलावपि केनाप्युपायेन दयावता भवतैव मनुष्या उद्धर्तव्या इत्याशयेनाह � कृपावतेत्यादि ॥ १८ ॥  
	प्रकाशिता इत्यादि ।  
सर्वे धर्मा उपवृंहिता वर्द्धिता येषु ते ॥ १९ ॥  
	तदुक्तेत्यादि ।  
कृते युगे सत्ययुगे ।  
भुवि पृथिव्याम् ।  
पुण्यशीला मानवाः तदुक्तयोगयज्ञाद्यैर्वेदभाषितैर्निस्तारोपायभूतैर्यज्ञादिभि।  
ह् कर्मभिर्देवान् पितॄंश्च प्रीणयन्तस्तर्पयन्त आसन्निति पञ्चमश्लोकस्थितेन पदेनान्वयः ॥ २० ॥  
  
	स्वाध्यायेत्यादि ।  
स्वाध्यायो वेदाध्ययनं ध्यानं परमात्मचिन्तनं तपः कृच्छ्रचान्द्रायणादि दया निष्कारणपरदुःखनाशेच्छा दानं न्यायार्जितस्य धनादेः पात्रेऽर्पणं तैः सर्वैर्विशिष्टा मानवा आसन् ।  
जितेन्द्रिया इत्यादीनां सर्वेषां जसन्तानां पदानामासन्नित्यत्रान्वयो विधातव्यः ।  
जितेन्द्रिया वशीकृतचक्षुरादयः ।  
  
________________________________  
  
देवायतनगा मर्त्या देवकल्पा दृढव्रताः ।  
सत्यधर्मपराः सर्वे साधवः सत्यवादिनः ॥ २२ ॥  
  
राजानः सत्यसङ्कल्पाः प्रजापालनतत्पराः ।  
मातृवत् परयोषित्सु पुत्रवत् परसूनुषु ॥ २३ ॥  
  
लोष्टवत् परवित्तेषु पश्यन्तो मानवास्तदा ।  
आसन् स्वधर्मनिरताः सदा सन्मार्गवर्त्तिनः ॥ २४ ॥  
  
न मिथ्याभाषिणः केचित् न प्रमादरताः क्वचित् ।  
न चौरा न परद्रोहकारका न दुराशयाः ॥ २५ ॥  
  
न मत्सरा नातिरुष्टा नातिलुब्धा न कामुकाः ।  
सदन्तःकरणाः सर्वे सर्वदाऽनन्दमानसाः ॥ २६ ॥  
  
________________________________  
  
महाबला महासामर्थ्याः ।  
स्थौल्यसामर्थ्यसैन्येषु बलमित्यमरः ।  
महावीर्या महाप्रभावाः महातेजसो वा ।  
वीर्य्यं प्रभावे शुक्रे च तेजःसामर्थ्ययोरपीति मेदिनी ।  
महान्तौ सत्त्वपराक्रमौ व्यवसायशौर्ये येषान्ते महासत्त्वपराक्रमाः ॥ २१ ॥  
	देवायतनेत्यादि ।  
देवायतनगा देवतामन्दिरगामिनः ।  
मर्त्या मरणशीला अपि देवकल्पा ईषदूना देवाः देवतुल्या इत्यर्थः ।  
दृढं व्रतं नियमो येषान्ते ।  
साधवः स्वस्वधर्मवर्तिनः ।  
सत्यवादिनः सत्यं यथार्थाभिधानं तस्य वक्तारः ॥ २२ ॥  
	राजान इत्यादि ।  
सत्यः सङ्कल्पो मानसं कर्म येषान्ते ।  
परयोषित्सु परस्त्रीषु परसूनुषु अन्यपुत्रेषु ॥ २३ ॥ २४ ॥  
	नेत्यादि ।  
न प्रमादरताः सावधाना इत्यर्थः ।  
न दुराशया न दुष्टाभिप्रायाः ॥ २५ ॥  
	नेत्यादि ।  
न मत्सरा नान्यशुभद्वेषिणः ।  
नातिरुष्टा न बहुक्रोधशालिनः ।  
सर्वदा आनन्दो यत्र एवम्भूतं मानसं हृदयं येषान्ते ॥ २६ ॥  
  
________________________________  
  
भूमयः सर्वशस्याढ्याः पर्ज्जन्याः कालवर्षिणः ।  
गावोऽपि दुग्धसम्पन्नाः पादपाः फलशालिनः ॥ २७ ॥  
  
नाऽकालमृत्युस्तत्रासीत् न दुर्भिक्षं न वा रुजः ।  
हृष्टाः पुष्टाः सदारोग्यास्तेजोरूपगुणान्विताः ।  
स्त्रियो न व्यभिचारिण्यः पतिभक्तिपरायणः ॥ २८ ॥  
  
ब्राह्मणाः क्षत्रिया वैश्याः शूद्राः स्वाचारवर्तिनः ।  
स्वैः स्वैर्धर्मैर्यजन्तस्ते निस्तारपदवीं गताः ॥ २९ ॥  
  
कृते व्यतीते त्रेतायां दृष्ट्वा धर्मव्यतिक्रमम् ।  
वेदोक्तकर्मभिर्मर्त्या न शक्ताः स्वेष्टसाधने ॥ ३० ॥  
  
बहुक्लेशकरं कर्म वैदिकं भूरिसाधनम् ।  
कर्तुं न योग्या मनुजाश्चिन्ताव्याकुलमानसाः ॥ ३१ ॥  
  
त्यक्तुं कर्तुं न चार्हन्ति सदा कातरचेतसः ।  
वेदार्थयुक्तशास्त्राणि स्मृतिरूपाणि भूतले ॥ ३२ ॥  
  
तदा त्वं प्रकटीकृत्य तपः स्वाध्यायदुर्बलान् ।  
लोकानतारयः पापात् दुःखशोकामयप्रदात् ॥ ३३ ॥  
  
________________________________  
  
  
	भूमय इति ।  
पर्ज्जन्या मेघाः ॥ २७ ॥  
	नेत्यादि ।  
तत्र कृतयुगे ।  
रुजो रोगाः ।  
सदा आरोग्यं येषान्ते ।  
तेजोरूपगुणान्विताः तेजसा रूपेण अन्यैश्च गुणैर्युक्ताः ॥ २८ ॥  
	ब्राह्मणा इत्यादि ।  
यजन्तः परमेश्वरमर्चयन्तः ॥ २९ ॥  
	कृते इत्यादि ।  
कृते सत्ययुगे व्यतीते विगते सति त्रेतायां चायातायां सत्यां यदा वेदोक्तकर्मभिर्मर्त्या मनुष्याः स्वेष्ठसाधने आत्मनोऽभीष्टसम्पादने शक्ताः समर्था न बभूवुः ।  
यदा च भूरीणि बहूनि साधनानि यस्य तद्भूरिसाधनम् ।  
  
________________________________  
  
त्वां विना कोऽस्ति जीवानां घोरसंसारसागरे ।  
भर्त्ता पाता समुद्धर्त्ता पितृवत् प्रियकृत् प्रभुः ॥ ३४ ॥  
  
ततोऽपि द्वापरे प्राप्ते स्मृत्युक्तसुकृतोज्झिते ।  
धमार्द्धलोपे मनुजे आधिव्याधिसमाकुले ।  
संहिताद्युपदेशेन त्वयैवोद्धारिता नराः ॥ ३५ ॥  
  
आयाते पापिनि कलौ सर्वधर्मविलोपिनि ।  
दुराचारे दुष्प्रपञ्चे दुष्टकर्मप्रवर्तके ॥ ३६ ॥  
  
________________________________  
  
अत एव बहुक्लेशकरं बहूनां क्लेशानां जनकम् ।  
अथवा बहुभिः क्लेशैः क्रियते निष्पाद्यते यत्तद् बहुक्लेशकरम् ।  
बाहुलकात् कर्मण्यच् ।  
अत एवेदृशं वैदिकं कर्म्म कर्तुं चिन्ताव्याकुलमानसा मनुजा मनुष्या योग्या न बभूवुः ।  
यदा च सदा कातरचेतसः सर्वदा अधीरस्वान्ता मनुजा वैदिककर्मत्यागे नानादोषश्रवणात् तत् कर्म्म त्यक्तुं बहुक्लेशसाध्यत्वात् कर्त्तुञ्च नार्हन्ति स्म तदा धर्मव्यतिक्रमं धर्मोल्लङ्घनं धर्मविपर्ययं वा दृष्ट्वा स्मृतिरूपाणि वेदार्थयुक्तशास्त्राणि भूतले प्रकटीकृत्य तपःस्वाध्यायदुर्बलान् लोकान् जनान् पापात् त्वमतारयः तारितवानित्यन्वयः ॥ ३० � ३३ ॥  
	त्वामिति ।  
यतस्त्वमेवम्भूतोऽतस्त्वां विनेत्येवं योजनीयम् ।  
घोरसंसारसागरे भयानकसंसारसमुद्रे ।  
प्रभुर्जगत्पतिः ॥ ३४ ॥  
	तत इत्यादि ।  
स्मृत्युक्तसुकृतोज्झिते स्मृतिभिरुक्तानि यानि सुकृतानि पुण्यानि तैरुज्झिते त्यक्ते ।  
धर्मार्द्धलोपे धर्मस्यार्द्धं लुम्पतीति धर्मार्द्धलोपस्तस्मिन् ।  
स्मृत्युक्तसुकृतोज्झिते इति धर्मार्द्धलोपे इति च द्वापरे इत्यस्य विशेषणं मनुजे इत्यस्य वेति बोध्यम् ।  
आधिर्मानसी व्यथा ॥ ३५ ॥  
	आयाते इत्यादि ।  
दुराचारे दुष्ट आचारो यत्र तस्मिन् ॥ ३६ ॥  
  
________________________________  
  
न वेदाः प्रभवस्तत्र स्मृतीनां स्मरणं कुतः ।  
नानेतिहासयुक्तानां नानामार्गप्रदर्शिनाम् ॥ ३७ ॥  
  
बहुलानां पुराणानां विनाशो भविता विभो ।  
तदा लोका भविष्यन्ति धर्मकर्मवहिर्मुखाः ॥ ३८ ॥  
  
उच्छृङ्खला मदोन्मत्ताः पापकर्मरताः सदा ।  
कामुका लोलुपाः क्रूरा निष्ठुरा दुर्मुखाः शठाः ॥ ३९ ॥  
  
स्वल्पायुर्मन्दमतयो रोगशोकसमाकुलाः ।  
निःश्रीका निर्बला नीचा नीचाचारपरायणाः ॥ ४० ॥  
  
नीचसंसर्गनिरताः परवित्तापहारकाः ।  
परनिन्दापरद्रोहपरिवादपराः खलाः ॥ ४१ ॥  
  
परस्त्रीहरणे पापशङ्काभयविवर्जिताः ।  
निर्धना मलिना दीना दरिद्राश्चिररोगिणः ॥ ४२ ॥  
  
विप्राः शूद्रसमाचाराः सन्ध्यावन्दनवर्जिताः ।  
अयाज्ययाजका लुब्धा दुर्वृत्ताः पापकारिणः ॥ ४३ ॥  
  
  
_______________________________________  
  
	नेत्यादि ।  
प्रभवः समर्थाः ॥ ३७ ॥ ३८ ॥  
	उच्छृङ्खला इत्यादि ।  
उद्गतं शृङ्खलं वेदादिरूपनिगडो येषां ते उच्छृङ्खला बन्धनरहिता इत्यर्थः ।  
लोलुपाः अतिलुब्धाः ।  
क्रूराः निर्दयाः ।  
निष्ठुराः परुषवादिनः ।  
दुर्मुखाः अबद्धमुखाः ।  
शठाः अनृजवः ॥ ३९ ॥  
	स्वल्पेत्यादि ।  
स्वल्पायुषश्च ते मन्दमतयश्चेति कर्मधारयः ॥ ४० ॥  
	नीचेति ।  
खला दुर्जनाः ॥ ४१ ॥  
	परस्त्रीत्यादि ।  
परस्त्रीहरणे पापशङ्काभयविवर्जिताः परस्त्रीहरणनिमित्तकपापे उद्वेगसाध्वसरहिताः ।  
मलिनाः मलदूषिताः ।  
दीनाः खेदवन्तः ।  
दरिद्राः दुर्गतिमन्तः ॥ ४२ ॥ ४३ ॥  
  
________________________________  
  
असत्यभाषिणो मूर्खा दाम्भिका दुष्प्रपञ्चकाः ।  
कन्याविक्रयिणो व्रात्यास्तपोव्रतपराङ्मुखाः ॥ ४४ ॥  
  
लोकप्रतारणार्थाय जपपूजापरायणाः ।  
पाषण्डाः पण्डितम्मन्याः श्रद्धाभक्तिविवर्जिताः ॥ ४५ ॥  
कदाहाराः कदाचारा भृतकाः शूद्रसेवकाः ।  
शूद्रान्नभोजिनः क्रूरा वृषलीरतिकामुकाः ॥ ४६ ॥  
  
दास्यन्ति धनलोभेन स्वदारान्नीचजातिषु ।  
ब्राह्मण्यचिह्नमेतावत् केवलं सूत्रधारणम् ॥ ४७ ॥  
  
नैव पानादिनियमो भक्ष्याभक्ष्यविवेचनम् ।  
धर्मशास्त्रे सदा निन्दा साधुद्रोही निरन्तरम् ॥ ४८ ॥  
  
सत्कथालापमात्रञ्च न तेषां मनसि क्वचित् ।  
त्वया कृतानि तन्त्राणि जीवोद्धारणहेतवे ॥ ४९ ॥  
  
________________________________  
  
	असत्येत्यादि ।  
दाम्भिकाः दम्भो धर्मध्वजित्वं तद्वन्तः ।  
व्रात्याः षोडशवर्षपर्य्यन्तमप्यसंस्कृता भ्रष्टगायत्रीका विप्रा भविष्यन्तीति पूर्वेणान्वयः ॥ ४४ ॥  
	लोकेत्यादि ।  
पाषण्डाः वेदवाह्यरक्तपटमौञ्जादिव्रतचर्य्याशालिनः ।  
श्रद्धाभक्तिविवर्जिताः श्रद्धा वेदादौ दृढप्रत्ययः भक्तिः प्रीतिजनकव्यापारः ताभ्यां हीनाः ॥ ४५ ॥  
	कदाहारा इत्यादि ।  
भृतकाः भरणायत्तजीवनाः अत एव शूद्राणामपि सेवकाः ।  
क्रूराः कठिनाः ।  
वृषलीरतिकामुकाः शूद्रारतिकामयितारः ॥ ४६ � ४८ ॥  
	सदित्यादि ।  
सत्कथालापमात्रं चेत्यत्र च शब्दः तु इत्यर्थे ॥ ४९ ॥  
  
________________________________  
  
निगमागमजातानि भुक्तिमुक्तिकराणि च ।  
देवीनां यत्र देवानां मन्त्रयन्त्रादिसाधनम् ।  
कथिता बहवो न्यासाः सृष्टिस्थित्यादिलक्षणाः ॥ ५० ॥  
  
बद्धपद्मासनादीनि गदितान्यपि भूरिशः ।  
पशुवीरदिव्यभावा देवता मन्त्रसिद्धिदाः ॥ ५१ ॥  
  
शवासनं चितारोहो मुण्डसाधनमेव च ।  
लतासाधनकर्माणि त्वयोक्तानि सहस्रशः ॥ ५२ ॥  
  
पशुभावदिव्यभावौ स्वयमेव निवारितौ ।  
कलौ न पशुभावोऽस्ति दिव्यभावः कुतो भवेत् ॥ ५३ ॥  
  
पत्रं पुष्पं फलं तोयं स्वयमेवाहरेत् पशुः ।  
न शूद्रदर्शनं कुर्य्यात् मनसा न स्त्रियं स्मरेत् ॥ ५४ ॥  
  
दिव्यश्च देवताप्रायः शुद्धान्तःकरणः सदा ।  
द्वन्द्वातीतो वीतरागः सर्वभूतसमः क्षमी ॥ ५५ ॥  
  
________________________________  
  
  
	निगमेत्यादि ।  
यत्र तन्त्रादिषु ।  
सृष्टिस्थित्यादिलक्षणाः सृष्टिस्थित्यादिस्वरूपाः ॥ ५० ॥  
	बद्धपद्मेत्यादि ।  
यत्रेत्यनुषज्यते आदिना मुक्तपद्मासनादेः सङ्ग्रहः ॥ ५१ ॥  
	शवासनमिति ।  
अत्रापि यत्रेत्यस्यानुषङ्गः ।  
शवासनं मृतशरीरासनम् ॥ ५२ ॥ ५३ ॥  
	कलौ युगे पशुभावदिव्यभावयोरसत्त्वे हेतुं दर्शयितुं प्रथमतः पशुदिव्ययोर्विधेयानि यानि कर्माणि तानि दर्शयति द्वाभ्याम् ।  
पत्रमित्यादि ।  
आहरेत् आनयेत् ॥ ५४ ॥  
	दिव्यश्चेति ।  
भवेदित्यध्याहार्यम् ।  
देवताप्रायः देवतुल्यः ।  
द्वन्द्वातीतः सुखदुःखशीतोष्णादियुगलानि द्वन्द्वानि तान्यतीतोऽतिक्रान्तः तत्सहनशील  
  
________________________________  
  
कलिकल्मषयुक्तानां सर्वदाऽस्थिरचेतसाम् ।  
निद्रालस्यप्रसक्तानां भावशुद्धिः कथं भवेत् ॥ ५६ ॥  
  
वीरसाधनकर्माणि पञ्चतत्त्वोदितानि च ।  
मद्यं मांसं तथा मत्स्यमुद्रामैथुनमेव च ।  
एतानि पञ्चतत्त्वानि त्वया प्रोक्तानि शङ्कर ॥ ५७ ॥  
  
कलिजा मानवा लुब्धाः शिश्नोदरपरायणाः ।  
लोभात्तत्र पतिष्यन्ति न करिष्यन्ति साधनम् ॥ ५८ ॥  
  
इन्द्रियाणां सुखार्थाय पीत्वा च बहुलं मधु ।  
भविष्यन्ति मदोन्मत्ता हिताहितविवर्जिताः ॥ ५९ ॥  
  
________________________________  
  
इत्यर्थः ।  
वीतरागः वीतो विशेषेण गतो रागः प्रीतिर्मात्सर्यं वा यस्य यस्माद्वा सः ।  
रागोऽनुरागे मात्सर्ये इति कोशः ।  
सर्वभूतसमः सर्वेषु भूतेषु समः रागद्वेषादिशून्यः ।  
क्षमी परेणापकारे कृते तस्य प्रत्यपकारानाचरणं क्षमा तद्वान् ॥ ५५ ॥  
	एवं पशुदिव्ययोर्विधेयानि कर्माणि प्रदर्श्येदानीं सर्वदा चञ्चलचित्तनां निद्रालस्यप्रसक्तानां नानाविधदुष्कृतशालिनां पशुदिव्यविधेयकर्मसाधनायोग्यानां कलिजन्मनां मनुष्याणां पशुभावदिव्यभावौ न सिध्यत इति प्रतिपादयितुमाह ।  
कलीत्यादि ॥ ५६ ॥  
	वीरेत्यादि ।  
हे शङ्कर लोककल्याणकर्तः पञ्च मद्यादीनि तत्त्वानि उदितान्युक्तानि येषु ।  
एवम्भूतानि वीरसाधनकर्माणि मद्यमांसादीनि पञ्चतत्त्वानि च त्वया प्रोक्तानीत्यन्वयः ॥ ५७ ॥  
	कलिजा इति ।  
तत्र मद्यादिपञ्चतत्त्वेषु ॥ ५८ ॥  
	इन्द्रियाणामिति ।  
मधु मद्यम् ॥ ५९ ॥  
  
________________________________  
  
परस्त्रीधर्षकाः केचिद्दस्यवो - बहवो भुवि ।  
न करिष्यन्ति ते मत्ताः पापायोनिविचारणम् ॥ ६० ॥  
  
अतिपानादिदोषेण रोगिणो बहवः क्षितौ ।  
शक्तिहीना बुद्धिहीना भूत्वा च विकलेन्द्रियाः ॥ ६१ ॥  
  
ह्रदे गर्त्ते प्रान्तरे च प्रासादात् पर्वतादपि ।  
पतिष्यन्ति मरिष्यन्ति मनुजा मदविह्वलाः ॥ ६२ ॥  
  
केचिद्विवादयिष्यन्ति गुरुभिः स्वजनैरपि ।  
केचिन्मौना मृतप्राया अपरे बहुजल्पकाः ॥ ६३ ॥  
  
अकार्यकारिणः क्रूरा धर्ममार्गविलोपकाः ।  
हिताय यानि कर्माणि कथितानि त्वया प्रभो ॥ ६४ ॥  
  
मन्ये तानि महादेव विपरीतानि मानवे ।  
के वा योगं करिष्यन्ति न्यासजातानि केऽपि वा ॥ ६५ ॥  
  
स्तोत्रपाठं यन्त्रलिपिं पुरश्चर्यां जगत्पते ।  
युगधर्मप्रभावेण स्वभावेन कलौ नराः ।  
भविष्यन्त्यतिदुर्वृत्ताः सर्वथा पापकारिणः ॥ ६६ ॥  
  
________________________________  
  
	परस्त्रीत्यादि ।  
परस्त्रीधर्षकाः परस्त्र्यभिभवकर्तारः ।  
दस्यवश्चौराः ।  
ह्रदे अगाधजलाधारे ।  
प्रान्तरे ग्रामस्य दूरे वृक्षलतादिशून्येऽध्वनि ॥ ६० � ६२ ॥  
	केचिदिति ।  
गुरुभिः पित्रादिभिः ।  
मौनाः न किञ्चिदपि व्याहरन्तः ।  
योगं तन्त्रादिप्रयुक्ततत्तत्पुण्यकर्मरूपमुद्धारोपायम् ।  
पुरश्चर्यां पुरश्चरणम् ॥ ६३ � ६६ ॥  
  
________________________________  
  
तेषामुपायं दीनेश कृपया कथय प्रभो ।  
आयुरारोग्यवर्चस्यं बलवीर्यविबर्द्धनम् ॥ ६७ ॥  
  
विद्याबुद्धिप्रदं नॄणामप्रयत्नशुभङ्करम् ।  
येन लोका भविष्यन्ति महाबलपराक्रमाः ॥ ६८ ॥  
  
शुद्धचित्ताः परहिता मातापित्रोः प्रियङ्कराः ।  
स्वदारनिष्ठाः पुरुषाः परस्त्रीषु पराङ्मुखाः ॥ ६९ ॥  
  
देवतागुरुभक्ताश्च पुत्रस्वजनपोषकाः ॥ ७० ॥  
  
ब्रह्मज्ञा ब्रह्मविद्याश्च ब्रह्मचिन्तनमानसाः ।  
सिद्ध्यर्थं लोकयात्रायाः कथयस्व हिताय यत् ॥ ७१ ॥  
  
कर्तव्यं यदकर्तव्यं वर्णाश्रमविभेदतः ।  
विना त्वां सर्वलोकानां कस्त्राता भुवनत्रये ॥ ७२ ॥  
  
________________________________  
  
इति श्रीमहानिर्वाणतन्त्रे सर्वतन्त्रोत्तमोत्तमे सर्वधर्मनिर्णयसारे श्रीमदाद्यासदाशिवसंवादे जीवनिस्तारोपायप्रश्नो नाम प्रथमोल्लासः ॥ १ ॥  
  
	तेषामित्यादि ।  
तेषां नराणाम् ।  
आयुरारोग्यवर्चस्यम् आयुषे आरोग्याय वर्चसे तेजसे च हितम् ॥ ६७ ॥  
	विद्येत्यादि ।  
येन उपायेन ॥ ६८ � ७० ॥  
	ब्रह्मज्ञा इति ।  
ब्रह्मविद्याः सर्वं ब्रह्मैवेति प्रज्ञावन्तः ।  
लोकयात्रायाः लोकनिर्वाहस्य ॥ ७१ ॥ ७२ ॥  
  
	इति श्रीमहानिर्वाणतन्त्रटीकायां प्रथमोल्लासः ।  
  
  
  