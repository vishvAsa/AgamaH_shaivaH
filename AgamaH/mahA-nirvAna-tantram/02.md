+++
title = "०२"

+++
द्वितीयोल्लासः  
  
इति देव्या वचः शृत्वा शङ्करो लोकशङ्करः ।  
कथयामास तत्त्वेन महाकारुण्यवारिधिः ॥ १ ॥  
  
  
श्रीसदाशिव उवाच ।  
  
  
साधु पृष्टं महाभागे जगतां हितकारिणि ।  
एतादृशः शुभः प्रश्नो न केनापि कृतः पुरा ॥ २ ॥  
  
धन्याऽसि सुकृतज्ञाऽसि हिताऽसि कलिजन्मनाम् ।  
यद्यदुक्तं त्वया भद्रे सत्यं सत्यं यथार्थतः ॥ ३ ॥  
  
सर्वज्ञा त्वं त्रिकालज्ञा धर्मज्ञा परमेश्वरि ।  
भूतं भवद्भविष्यञ्च धर्मयुक्तं त्वया प्रिये ॥ ४ ॥  
  
_______________________________________  
  
ॐ नमो ब्रह्मणे ।  
  
	शङ्कर इदानीं कृतजीवनिस्तारोपायप्रश्नां पार्वतीं तत्प्रश्नञ्च स्तुवंस्तां प्रत्युत्तरं दातुमुपक्रमते ।  
इतीत्यादि ।  
लोकशङ्करः जनानां कल्याणस्योत्पादकः ।  
महाकारुण्यवारिधिः महादयासमुद्रः ॥ १ ॥  
  
	सर्वज्ञेत्यादि ।  
भवत् वर्तमानम् ॥ ४ ॥  
  
_______________________________________  
  
यथातत्त्वं यथान्यायं यथायोग्यं न संशयः ।  
कलिकल्मषदीनानां द्विजादीनां सुरेश्वरि ॥ ५ ॥  
  
मेध्यामेध्याविचाराणां न शुद्धिः श्रौतकर्मणा ।  
न संहिताद्यैः स्मृतिभिरिष्टसिद्धिर्नृणां भवेत् ॥ ६ ॥  
  
सत्यं सत्यं पुनः सत्यं सत्यं सत्यं मयोच्यते ।  
विना ह्यागममार्गेण कलौ नास्ति गतिः प्रिये ॥ ७ ॥  
  
श्रुतिस्मृतिपुराणादौ मयैवोक्तं पुरा शिवे ।  
आगमोक्तविधानेन कलौ देवान् यजेत् सुधीः ॥ ८ ॥  
  
कलावागममुल्लङ्घ्य योऽन्यमार्गे प्रवर्तते ।  
न तस्य गतिरस्तीति सत्यं सत्यं न संशयः ॥ ९ ॥  
  
सर्वैर्वेदैः पुराणैश्च स्मृतिभिः संहितादिभिः ।  
प्रतिपाद्योऽस्मि नान्योऽस्ति प्रभुर्जगति मां विना ॥ १० ॥  
  
_______________________________________  
  
	कलीति ।  
कलिकल्मषदीनानां कलियुगसम्बन्धिदुष्कृतहेतुकदुर्गतिशालिनां मेध्यामेध्याविचाराणां पवित्रापवित्रविचारशून्यानाम् अत एव द्विजादीनां ब्राह्मणप्रभृतीनां श्रौतकर्मणा वेदोक्तेन कर्मणा शुद्धिर्न भवेत् ॥ ५ � ६ ॥  
  
	सत्यमिति ।  
हीत्यवधारणे ॥ ७ ॥  
	श्रुतीत्यादि ।  
हे शिवे सुधीर्विचक्षणः आगमोक्तविधानेन देवान् यजेत् पूजयेत् इति पुरा पूर्वं श्रुतिस्मृतिपुराणादौ मयैवोक्तमित्यन्वयः ॥ ८ ॥ ९ ॥  
	स्वमतप्रामाण्याय प्रथमत आत्मन एव सर्वोत्तमत्वं व्याहर्तुमाह सर्वैरित्यादि ।  
यत इत्यध्याहार्यम् ।  
प्रतिपाद्यः बोधयितव्यः ॥ १० ॥  
  
_______________________________________  
  
आमनन्ति च ते सर्वे मत्पदं लोकपावनम् ।  
मन्मार्गविमुखा लोकाः पाषण्डा ब्रह्मघातिनः ॥ ११ ॥  
  
अतो मन्मतमुत्सृज्य यो यत् कर्म समाचरेत् ।  
निष्फलं तद्भवेद्देवि कर्ताऽपि नारकी भवेत् ॥ १२ ॥  
  
मूढो मन्मतमुत्सृज्य योऽन्यन्मतमुपाश्रयेत् ।  
ब्रह्महा पितृहा स्त्रीघ्नः स भवेन्नात्र संशयः ॥ १३ ॥  
  
कलौ तन्त्रोदिता मन्त्राः सिद्धास्तूर्णफलप्रदाः ।  
शस्ताः कर्मसु सर्वेषु जपयज्ञक्रियादिषु ॥ १४ ॥  
  
निर्वीर्याः श्रौतजातीया विषहीनोरगा इव ।  
सत्यादौ सफला आसन् कलौ ते मृतका इव ॥ १५ ॥  
  
_______________________________________  
  
	आमनन्तीति ।  
सर्वे ते वेदादयो मत्पदं मदीयं स्थानं लोकपावनं लोकानां पूतत्वजनकमामनन्ति बोधयन्ति ।  
ब्रह्मघातिनो भवेयुरिति शेषः ॥ ११ ॥  
	अत इत्यादि ।  
उत्सृज्य परित्यज्य ।  
तत् कर्म ॥ १२ -१३ ॥  
	अथ वेदोक्तानां मन्त्राणां कलौ निष्प्रभावत्वं तत्तत्फलानिष्पादकत्वञ्च प्रतिपादयंस्तन्त्रोदितानामेव मन्त्राणां सिद्धत्वात् झटिति तत्तत्फलप्रदातृत्वाच्चातिप्राशस्त्यमाह कलावित्यादिभिः ॥ १४ ॥  
	निर्वीर्या इत्यादि ।  
ये श्रौतजातीया वेदोदिता मन्त्राः सत्यादौ युगे सफलास्तत्तत्फलोत्पादका आसन् ते सर्वे मन्त्राः कलौ युगे विष � हीना उरगाः सर्पा इव निर्वीर्या निष्प्रभा मृतका इव तत्तत्फलानिष्पादकाश्च बोद्धव्या इत्यन्वयः ॥ १५ ॥  
  
_______________________________________  
  
पाञ्चालिका यथा भित्तौ सर्वेन्द्रियसमन्विताः ।  
अमूरशक्ताः कार्येषु तथान्ये मन्त्रराशयः ॥ १६ ॥  
  
अन्यमन्त्रैः कृतं कर्म बन्ध्यास्त्रीसङ्गमो यथा ।  
न तत्र फलसिद्धिः स्यात् श्रम एव हि केवलम् ॥ १७ ॥  
  
कलावन्योदितैर्मार्गैः सिद्धिमिच्छति यो नरः ।  
तृषितो जाह्नवीतीरे कूपं खनति दुर्मतिः ॥ १८ ॥  
  
मद्वक्त्रादुदितं धर्मं हित्वाऽन्यद्धर्ममीहते ।  
अमृतं स्वगृहे त्यक्त्वा क्षीरमार्कं स वाञ्छति ॥ १९ ॥  
  
नान्यः पन्था मुक्तिहेतुरिहामुत्र सुखाप्तये ।  
यथा तन्त्रोदितो मार्गो मोक्षाय च सुखाय च ॥ २० ॥  
  
तन्त्राणि बहुधोक्तानि नानाख्यानान्वितानि च ।  
सिद्धानां साधकानाञ्च विधानानि च भूरिशः ॥ २१ ॥  
  
_______________________________________  
  
	पाञ्चालिका इत्यादि ।  
भित्तौ स्थिताः सर्वैरिन्द्रियैः समन्विता युता अमूः पाञ्चालिका वस्त्रदन्तादिभिर्निर्मिताः पुत्रिका यथा कार्येष्वशक्ता असमर्था भवन्ति तथैवान्ये तन्त्रोक्तभिन्ना मन्त्रराशयो मन्त्रसमूहाः कलौ तत्तत्कार्यानिष्पादका ज्ञेयाः ।  
पाञ्चालिका पुत्रिका स्याद्वस्त्रदन्तादिभिः कृतेत्यमरः ॥ १६ ॥  
	अन्येत्यादि ।  
यथा बन्ध्यास्त्रीसङ्गमोऽपत्यरूपफलसाधको न भवति एवमन्यमन्त्रैः कृतं यत् कर्म ।  
तत्र तस्मिन् कर्मणि कृते सति फलसिद्धिः फलनिष्पत्तिर्न स्यात् केवलं श्रम एव स्यात् ।  
हीति निश्चितमेतत् ॥ १७ ॥ १८ ॥  
	मद्वक्त्रादिति ।  
मद्वक्त्रात् मम मुखात् उदितं कथितम् ।  
ईहते वाञ्छति ।  
आर्कम् अर्कवृक्षोद्भवम् ॥ १९ ॥  
	नान्य इति ।  
अमुत्र परे लोके ॥ २० ॥ २१ ॥  
  
_______________________________________  
  
अधिकारिविभेदेन पशुबाहुल्यतः प्रिये ।  
कुलाचारोदितं धर्मं गुप्त्यर्थं कथितं क्वचित् ॥ २२ ॥  
  
जीवप्रवृत्तिकारीणि कानिचित् कथितान्यपि ।  
देवा नानाविधाः प्रोक्ता देव्योऽपि बहुधाः प्रिये ॥ २३ ॥  
  
भैरवाश्चैव वेताला वटुका नायिका गणाः ।  
शाक्ताः शैवा वैष्णवाश्च सौरा गाणपतादयः ॥ २४ ॥  
  
नानामन्त्राश्च यन्त्राणि सिद्धोपायान्यनेकशः ।  
भूरिप्रयाससाध्यानि यथोक्तफलदानि च ॥ २५ ॥  
  
यथा यथा कृताः प्रश्ना येन येन यदा यदा ।  
तदा तस्योपकाराय तथैवोक्तं मया प्रिये ॥ २६ ॥  
  
सर्वलोकोपकाराय सर्वप्राणिहिताय च ।  
युगधर्मानुसारेण याथातथ्येन पार्वति ॥ २७ ॥  
  
त्वया यादृक्कृताः प्रश्ना न केनापि पुरा कृताः ।  
तव स्नेहेन वक्ष्यामि सारात्सारं परात्परम् ॥ २८ ॥  
  
_______________________________________  
  
	अधिकारीत्यादि ।  
हे प्रिये अधिकारिविभेदेनाधिकारिणां विशेषेण पशूनां बाहुल्यतश्च हेतोः क्वचित् कुलाचारोदितं कुलाचारोक्तं धर्मं गुप्त्यर्थं कथितम् ॥ २२ ॥  
	जीवेत्यादि ।  
अधिकारिविभेदेनेत्यनुषज्यते ।  
कानिचित् तन्त्राणि ।  
अपीत्यस्य जीवप्रवृत्तिकारीणीत्यत्रान्वयः कर्तव्यः ॥ २३ ॥ २४ ॥  
	नानेत्यादि ।  
सिद्धोपायानि सिद्धाः सिद्धिमन्त उपाया येषु तानि ॥ २५ ॥  
	यथेत्यादि ।  
यथा यथा यादृशा यादृशाः प्रश्नाः तथैव तादृशमेवोत्तरम् ।  
सर्वलोकोपकारायेत्यस्य त्वया यादृक्कृतः प्रश्न इत्यनेनान्वयः करणीयः ॥ २६ � २८ ॥  
  
_______________________________________  
  
वेदानामागमानाञ्च तन्त्राणाञ्च विशेषतः ।  
सारमुद्धृत्य देवेशि तवाग्रे कथ्यते मया ॥ २९ ॥  
  
यथा नरेषु तन्त्रज्ञाः सरितां जान्हवी यथा ।  
यथाऽहं त्रिदिवेशानामागमानामिदं तथा ॥ ३० ॥  
  
किं वेदैः किं पुराणैश्च किं शास्त्रैर्बहुभिः शिवे ।  
विज्ञातेऽस्मिन् महातन्त्रे सर्वसिद्धीश्वरो भवेत् ॥ ३१ ॥  
  
यतो जगन्मङ्गलाय त्वयाऽहं विनियोजितः ।  
अतस्ते कथयिष्यामि यद्विश्वहितकृद्भवेत् ॥ ३२ ॥  
  
कृते विश्वहिते देवि विश्वेशः परमेश्वरि ।  
प्रीतो भवति विश्वात्मा यतो विश्वं तदाश्रितम् ॥ ३३ ॥  
  
_______________________________________  
  
	वेदानामित्यादि ।  
सारं स्थिरांशम् ॥ २९ ॥  
	अथ सर्वतन्त्रेभ्यो महानिर्वाणतन्त्रस्य सदृष्टान्तं श्रैष्ठ्यमाह ।  
यथेत्यादिना ।  
तन्त्रज्ञा उत्तमा इति शेषः ।  
इदं महानिर्वाणतन्त्रम् ॥ ३० ॥ ३१ ॥  
	यत इत्यादि ।  
विनियोजितः प्रवर्तितः ॥ ३२ ॥  
	ननु विश्वहितोत्पादकोपायकथनाद्भवतः को लाभोऽत आह कृत इत्यादि ।  
हे देवि विश्वहिते कृते सति विश्वेशो विश्वेषामस्मदादीनां सर्वेषां नियन्ता परमेश्वरः प्रीतो भवति ।  
ननु विश्वहितोत्पादनात् परमेश्वरे कथं प्रीतिरुत्पद्यते तत्राह विश्वात्मेति ।  
यतः परमेश्वरो विश्वमात्मनि यस्य तथाभूतो भवति अतो विश्वहितोत्पादनेन तत्र प्रीतिर्जायते इति भावः ।  
ननु तस्य विश्वात्मत्वमेव कथं स्यात्तत्राह यतो विश्वमित्यादि ।  
यतो विश्वं तदाश्रितं तं परमेश्वरमाश्रितं वर्ततेऽतो विश्वात्मा स भवति ॥ ३३ ॥  
  
_______________________________________  
  
स एक एव सद्रूपः सत्योऽद्वैतः परात्परः ।  
स्वप्रकाशः सदापूर्णः सच्चिदानन्दलक्षणः ॥ ३४ ॥  
  
निर्विकारो निराधारो निर्विशेषो निराकुलः ।  
गुणातीतः सर्वसाक्षी सर्वात्मा सर्वदृग्विभुः ॥ ३५ ॥  
  
गूढः सर्वेषु भूतेषु सर्वव्यापी सनातनः ।  
सर्वेन्द्रियगुणाभासः सर्वेन्द्रियविवर्जितः ॥ ३६ ॥  
  
_______________________________________  
  
	अथ सत्यत्वात्तद्ध्यानादेः सर्वेषां प्रीतिजनकत्वान्निर्वाणहेतुत्वाच्च परमात्मैवैको ध्येयः पूज्यः सुखाराध्यश्चेत्यभिधातुं प्रथमतः परमात्मन एवैकस्य सत्यत्वं तदन्यस्याखिलपदार्थस्य मिथ्यात्वमस्तीति प्रतिपादयति स एक एवेत्यादिभिः ।  
सद्रूपः सत्स्वभावः स परमेश्वर एवैकः सत्यः तदन्यस्तु सर्वः पदार्थोऽसत्यो ज्ञेयः ।  
तत्सत्यत्वे हेतून् दर्शयन्नाह अद्वैत इत्यादि ।  
यतोऽद्वैतः सजातीयविजातीयद्वितीयशून्यः अत एव परात् ब्रह्मादेरपि परः श्रेष्ठः ।  
स्वेनैवात्मनैव प्रकाशते इति स्वप्रकाशः चन्द्रसूर्यादिप्रकाशनिरपेक्ष इत्यर्थः ।  
सदापूर्णः सर्वदा अखण्डः ।  
सच्चिदानन्दलक्षणः सन्तौ सर्वदा स्थायिनौ यौ चिदानन्दौ ज्ञानानन्दौ तत्स्वरूपः ॥ ३४ ॥  
	निर्विकारः प्रकृतेरन्यथाभावो विकारः तद्रहितः ।  
निराधारः आश्रयशून्यः ।  
निर्विशेषः स्वगतभेदरहितः ।  
निराकुलः आकुलताशून्यः ।  
गुणातीतः गुणाः शीतोष्णाः सुखदुःखादयः सत्त्वादयो वा तानतीतोऽतिक्रान्तः ।  
सर्वसाक्षी सर्वेषां शुभाशुभकर्मणां साक्षात् द्रष्टा ।  
सर्वात्मा सर्वस्वरूपः ।  
सर्वदृक् अखिलस्य पदार्थस्यावलोकयिता ।  
विभुः प्राप्तसमस्तैश्वर्यः ॥ ३५ ॥  
	सर्वेषु चराचरेषु भूतेषु गूढः संवृतः ।  
सर्वव्यापी सकलपदार्थव्यापनशीलः ।  
सनातनः आद्यन्तशून्यः ।  
सर्वेन्द्रियगुणाभासः सर्वाणीन्द्रियाणि गुणांश्च तद्विषयानाभासयति यः तथाभूतः ।  
सर्वेन्द्रियविवर्जितः चक्षुरादिसकलेन्द्रियशून्यः ॥ ३६ ॥  
  
_______________________________________  
  
लोकातीतो लोकहेतुरवाङ्मनसगोचरः ।  
स वेत्ति विश्वं सर्वज्ञस्तं न जानाति कश्चन ॥ ३७ ॥  
  
तदधीनं जगत् सर्वं त्रैलोक्यं सचराचरम् ।  
तदालम्बनतस्तिष्ठेदवितर्क्यमिदं जगत् ॥ ३८ ॥  
  
तत्सत्यतामुपाश्रित्य सद्वद्भाति पृथक् पृथक् ।  
तेनैव हेतुभूतेन वयं जाता महेश्वरि ॥ ३९ ॥  
  
कारणं सर्वभूतानां स एकः परमेश्वरः ।  
लोकेषु सृष्टिकरणात् स्रष्टा ब्रह्मेति गीयते ॥ ४० ॥  
  
विष्णुः पालयिता देवि संहर्ताऽहं तदिच्छया ।  
इन्द्रादयो लोकपालाः सर्वे तद्वशवर्तिनः ॥ ४१ ॥  
  
स्वे स्वेऽधिकारे निरतास्ते शासति तदाज्ञया ।  
त्वं परा प्रकृतिस्तस्य पूज्याऽसि भुवनत्रये ॥ ४२ ॥  
  
_______________________________________  
  
	लोकातीतोऽतिक्रान्तलोकः ।  
लोकहेतुः भुवनबीजम् ।  
अवाङ्मनसगोचरः वाचो मनसश्चाविषयः ।  
सर्वज्ञः स परमात्मा विश्वं सर्वं जगद्वेत्ति जानाति तं परमात्मानन्तु कश्चन अपि न जानाति अतः परमात्मैवैकः सत्यः तद्भिन्नस्त्वखिलः पदार्थोऽनेवम्भूतत्वादसत्य इत्यर्थः ॥ ३७ ॥  
	तदधीनमित्यादि ।  
यत इति अध्याहार्यम् ।  
यतः सर्वं जगत्तदधीनं परमात्मवशवर्ति ।  
सचराचरं जङ्गमस्थावरसहितं त्रैलोक्यं तदालम्बनतः परमात्मावलम्बनतस्तिष्ठेत् ।  
इदमवितर्क्यमनूहनीयं जगत् तत्सत्यतां परमात्मसत्यत्वमुपाश्रित्य इयं पृथ्वी इमा आपः अयं वायुरित्यादिरूपेण पृथक् पृथक् सद्वत् सत्यवद्भाति प्रकाशते इत्यन्वयः ।  
वयं शङ्करादयः ॥ ३८ ॥ ३९ ॥  
	कारणमित्यादि ।  
एकः केवलः ।  
तदिच्छया परमेश्वरेच्छया ।  
सृष्टिकरणाल्लोकेषु ब्रह्मा स्रष्टेति गीयते शब्द्यते ।  
तदिच्छयैव सृष्टजगत्पालनात्  
  
_______________________________________  
  
तेनान्तर्यामिरूपेण तत्तद्विषययोजिताः ।  
स्वस्वकर्म प्रकुर्वन्ति न स्वतन्त्राः कदाचन ॥ ४३ ॥  
  
यद्भयाद्वाति वातोऽपि सूर्यस्तपति यद्भयात् ।  
वर्षन्ति तोयदाः काले पुष्पन्ति तरवो वने ॥ ४४ ॥  
  
कालं कालयते काले मृत्योर्मृत्युर्भियो भयम् ।  
वेदान्तवेद्यो भगवान् यत्तच्छब्दोपलक्षितः ॥ ४५ ॥  
  
सर्वे देवाश्च देव्यश्च तन्मयाः सुरवन्दिते ।  
आब्रह्मस्तम्बपर्यन्तं तन्मयं सकलं जगत् ॥ ४६ ॥  
  
तस्मिंस्तुष्टे जगत्तुष्टं प्रीणिते प्रीणितं जगत् ।  
तदाराधनतो देवि सर्वेषां प्रीणनं भवेत् ॥ ४७ ॥  
  
_______________________________________  
  
विष्णुः पालयितेति गीयते ।  
तत्संहरणाच्चाऽहं संहर्तेति गीयते ।  
इन्द्रादय इत्यादि ।  
तद्वशवर्तिनः परमेश्वराधीना ये इन्द्रादयो लोकपालास्ते सर्वे स्वे स्वेऽधिकारे निरताः सन्तस्तदाज्ञया लोकान् शासतीत्यन्वयः ॥ ४० � ४२ ॥  
	तेनेत्यादि ।  
तेन परमात्मना तत्तद्विषययोजिताः तस्मिन् तस्मिन् विषये प्रवर्तिताः ।  
न स्वतन्त्राः न स्वाधीनाः ॥ ४३ ॥ ४४ ॥  
	कालमित्यादि ।  
काले प्रलयसमये कालमपि कालयते नाशं गमयति ।  
भियो भयस्य ।  
यत्तच्छब्दोपलक्षितः यत्तच्छब्दाभ्यां बोधितः ॥ ४५ ॥  
	सर्वे इत्यादि ।  
तन्मयाः परमात्मस्वरूपाः ।  
आब्रह्मस्तम्बपर्यन्तं ब्रह्माणमारभ्य तृणादिगुच्छपर्यन्तं सकलं सम्पूर्णं जगत्तन्मयं परब्रह्मस्वरूपं भवति ॥ ४६ ॥  
	तस्मिन्नित्यादि ।  
अत इति शेषः ।  
तस्मिन् परमात्मनि ॥ ४७ ॥  
  
_______________________________________  
  
तरोर्मूलाभिषेकेण यथा तद्भुजपल्लवाः ।  
तृप्यन्ति तदनुष्ठानात् तथा सर्वेऽमरादयः ॥ ४८ ॥  
  
यथा तवार्चनाद्ध्यानात् पूजनाज्जपनात् प्रिये ।  
भवन्ति तुष्टाः सुन्दर्यस्तथा जानीहि सुव्रते ॥ ४९ ॥  
  
यथा गच्छन्ति सरितोऽवशेनापि सरित्पतिम् ।  
तथार्चादीनि कर्माणि तदुद्देश्यानि पार्वति ॥ ५० ॥  
  
यो यो यान् यान् यजेद्देवान् श्रद्धया यद्यदाप्तये ।  
तत्तद्ददाति सोऽध्यक्षस्तैस्तैर्देवगणैः शिवे ॥ ५१ ॥  
  
बहुनाऽत्र किमुक्तेन तवाऽग्रे कथ्यते प्रिये ।  
ध्येयः पूज्यः सुखाराध्यस्तं विना नास्ति मुक्तये ॥ ५२ ॥  
  
नाऽयासो नोपवासश्च कायक्लेशो न विद्यते ।  
नैवाऽचारादिनियमो नोपचाराश्च भूरिशः ॥ ५३ ॥  
  
_______________________________________  
  
	परब्रह्माराधनतः सर्वेषां प्रीणने दृष्टान्तमाह तरोरित्यादि ।  
तद्भुजपल्लवाः तरोः शाखाः किसलयानि च ।  
तदनुष्ठानात् परमेश्वराराधनात् ॥ ४८ ॥  
	यथेत्यादि ।  
पूजनात् मानसार्चनात् ॥ ४९ ॥  
	यथेत्यादि ।  
तदुद्देश्यानि स परमात्मा उद्देश्यो येषामर्चादिकर्मणां तानि ॥ ५० ॥  
	यो य इत्यादि ।  
यद्यदाप्तये यस्य यस्य फलस्य लाभाय ।  
अध्यक्षः सर्वेषां प्राणिनां तत्तत्क्रियासु प्रवर्तकः ॥ ५१ ॥  
	बहुनेत्यादि ।  
सुखेनाराध्य उपास्यः सुखाराध्यः ॥ ५२ ॥  
	सुखाराध्यत्वमेव दर्शयन्नाह ।  
नायास इत्यादि ।  
आयासः परिश्रमः ॥ ५३ ॥  
  
_______________________________________  
  
न दिक्कालविचारोऽस्ति न मुद्रान्याससंहतिः ।  
यत्साधने कुलेशानि तं विना कोऽन्यमाश्रयेत् ॥ ५४ ॥  
  
_______________________________________  
  
इति श्रीमहानिर्वाणतन्त्रे सर्वतन्त्रोत्तमोत्तमे सर्वधर्मनिर्णयसारे श्रीमदाद्यासदाशिवसंवादे जीवनिस्तारोपायप्रश्नो नाम द्वितीयोल्लासः ॥ २ ॥  
  
तं परमात्मानम् ॥ ५४ ॥  
  
इति श्रीमहानिर्वाणतन्त्रटीकायां द्वितीयोल्लासः ।  
  
  
  
  