+++
title = "१५"

+++
अथ पञ्चदशं पटलम्   
    
    
शिव उवाच   
    
    
अन्तर्भूते परमानन्दे द्विधा च हृदि मण्डले ।  
अदृष्ट्वा निजनाथं तमतप्यन्विरहातुराः ॥ १५-१ ॥  
    
मनस्यानन्दसम्पूर्णे लतावृक्षादिषु स्फुटम् ।  
चैतन्यस्फूर्त्तिरभवत्ततोऽपृच्छंस्तरूल्ँलताः ॥ १५-२ ॥  
    
यो नादादुत्तरं तं तं निनिन्दुर्धृतनिश्चयाः ।  
कृष्णावेशात् कृष्णभावं गताः कृष्णोऽहमूचिरे ॥ १५-३ ॥  
    
एवं नानाविधा लीलाः कुर्वन्त्यो विरहातुराः ।  
तामसीशिक्षया सर्वा एकीभूत्वाथ यूयशः ॥ १५-४ ॥  
    
व्रजस्य लीलानुकृतिं चक्रुस्तत्प्राप्तिसाधनम् ।  
पूतनावधमारभ्य यावद्दाम्ना निबन्धनम् ॥ १५-५ ॥  
    
व्रजलीला [ब्रजलीलाविभवतश्चित्तगो इत्यपि पाठः ।] विधेर्भावश्चित्तगोभूत्परात्मनः [रासलीलावसाने जलक्रीडानन्तरं श्रीयमुनातटमण्डपस्थसखीमध्यगतः भगवान् स्मृतरासमध्यान्तर्धानेन सखीगणेन अन्तर्हिते भवति मया सम्पूर्णतया व्रजलीला कृतेति यदा विज्ञापितस्तदैव सम्पूर्णव्रजलीलां स्मृतिपथारूढां कृतवानिति सम्प्रसादो नवरङ्गस्वामी किलाज्ञापयति ।] ।  
नित्याखण्डा व्रजस्येयं लीला वेदेनुवर्णिताः ॥ १५-६ ॥  
    
पुनरक्षरचित्तवृत्तिराविष्टाविबम्भौ ततः ।  
सखीनां मण्डलादेव विस्मितोदारमुखाम्बुजः ॥ १५-७ ॥  
    
तडित्प्रकाशवसनस्तारहारविराजिताः ।  
स्फुरत्कटाक्षमालाभिः सुधाभिरिव शीलयन् ॥ १५-८ ॥  
    
तं दृष्ट्वा विरहाक्रान्ता दुःखमात्यन्तिकं गताः ।  
पुनरानन्दसन्दोहमग्ना एव हि केवलम् ॥ १५-९ ॥  
    
रुदन्तीनां मुखान्यश्रुप्रवाहकलुशान्यपि ।  
स्ववस्त्राञ्चलमादाय करेणामृजदच्युतः ॥ १५-१० ॥  
    
आलिङ्गनानि चुम्बानि नानाभावनिदर्शनम् ।  
चकार भगवांस्ताभी रसलीलामहोदयम् ॥ १५-११ ॥  
    
सखीभिर्विरहे दुःखमनुभूतमभूच्च यत् ।  
तच्चानन्दसुधाम्भोधौ विलापितमभूदहो ॥ १५-१२ ॥  
    
जलक्रीडां ततश्चक्रे यमुनाया जले शुचौ ।  
तीरे स्थित्वा पुनर्गोप्यो विवादांश्चक्रिरे ततः ॥ १५-१३ ॥  
    
समाहिता भगवता परमानन्दसमप्लुताः ।  
इत्येषा रासलीलायाः स्थितिः प्रोक्ता तवानघे ॥ १५-१४ ॥  
    
    
शिव उवाच   
    
    
अवशिष्टस्य कामस्य सखीनां पूरणाय च ।  
आविश्चकार कालमायां पुनस्तां पुरुषोत्तमः ॥ १५-१५ ॥  
    
अपश्यदक्षरः स्वप्नं कालमायाविजृम्भितम् ।  
प्रातर्नन्दगृहे सुप्तः प्रबुद्धोऽस्मीति निश्चितम् ॥ १५-१६ ॥  
    
सखीश्च ददृशे सर्वा गोपगेहेभ्य उत्थिताः ।  
न मूलावेशतः किञ्चित् कूटस्थस्यैव वासनाः ॥ १५-१७ ॥  
    
उज्जृम्भिता बहुविधा तदद्भुतमिवाभवत् ।  
कुर्मार्य्यः श्रुतयश्चापि कालमायाप्रपञ्चगाः ॥ १५-१८ ॥  
    
अत्युग्रविरहावेशादुद्धवस्यापि शिक्षया ।  
कूटस्थान्तर्हृदि स्फूर्जद्व्रजलीलारसोदधौ ॥ १५-१९ ॥  
    
निम्नगा इव तिष्ठन्ति तच्चित्तस्य रसस्पृशः ।  
अथ कंससमदिष्टो ह्यक्रूरो गोकुलं गतः ॥ १५-२० ॥  
    
तेन साकं गते कृष्णे गोपिका विरहातुराः ।  
दुःखेन निन्युर्दिवसान् तत्कथा [तत्कथेल्लापनादिभिरित्यपि पाठः ।] ख्यापनादिभिः ॥ १५-२१ ॥  
    
हत्वा कंसं मल्लयुद्धे चाणूरं मुष्टिकं तथा ।  
बद्धकच्छोल्लसद्धूलिधूसरश्चासृगाङ्कितः ॥ १५-२२ ॥  
    
पश्यतां सर्वलोकानां प्राप्तः कारागृहं गृहम् ।  
देवकी वसुदेवश्च यत्रैवासत्रुत्सुकौ ॥ १५-२३ ॥  
    
ववन्दे चरणौ मातुः पितुः प्रणयविह्वलः ।  
बद्धाञ्जलिर्जगादेदं क्षम्यतामिति मां प्रति ॥ १५-२४ ॥  
    
प्रसाद्य पितरं कृष्णो मातरं च विशेषतः ।  
यमुनायां ततः स्नात्वा शुचिदिव्याम्बरं दधौ ॥ १५-२५ ॥  
    
जरासन्धादिकान् हत्वा समुद्वाह्य सुलोचनाः ।  
षोडशैव सहस्राणि शतमष्टोत्तरं तथा ॥ १५-२६ ॥  
    
हत्वासुरभरं पृथव्याः यादवैरुपबृंहितम् ।  
भारं जिहीर्षुर्भगवान् कुले शापमपातयत् ॥ १५-२७ ॥  
    
शापदग्धधियः सर्वे यादवाश्च परस्परम् ।  
विनेशुर्भगवांस्तत्र प्रभासे रहसि स्थितः ॥ १५-२८ ॥  
    
चतुर्भुजः कञ्जपलाशलोचनः   
पीताम्बरः कौस्तुभशोभिताकृतिः ।  
स्वपाञ्चजन्याम्बजचक्रसद्गदः   
प्रगल्भसङ्गीतगुणो बभौ हरिः ॥ १५-२९ ॥  
    
व्याधेन शरसंस्पृष्टः पादे मृगविशङ्कितः ।  
वैकुण्ठमगमत्साक्षद्धारिः कमललोचनः ॥ १५-३० ॥  
    
कालामायागृहीताङ्गा मूलसख्यस्तुयाः स्थिताः ।  
ता अपि स्वप्नलीलायां विचित्राकृतयोऽभवन् ॥ १५-३१ ॥  
    
तद्वासनास्तासु लीना भविष्यन्ति यदा प्रिये ।  
बोधमाप्स्यति कूटस्थः प्रलयोऽयं महान् शिवे ॥ १५-३२ ॥  
    
मोहनाशे भविष्यन्ति सर्वे ब्रह्ममया इमे ।  
इत्येतत्ते समाख्यातं यत्पृष्टोऽहं त्वया शिवे ॥ १५-३३ ॥  
    
गुह्याद् गुह्यतरं शास्त्रमिदमुक्त मयाऽनघे ।  
गोपितव्यं प्रयत्नेन जनजीजारगर्भवत् ॥ १५-३४ ॥  
    
    
इति माहेश्वरतन्त्रे ज्ञानखण्डे शिवोमासंवादे पञ्चदशं पटलम् ॥ १५-१५ ॥  
    
    
    
    