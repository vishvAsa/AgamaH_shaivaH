+++
title = "३२ मूर्ध्नेष्टिकाविधिः"

+++
श‍ृणुष्व मुनिशार्दूल वक्ष्ये मूर्ध्नेष्टिकाविधिम् ।  
प्रासादमूर्ध्ना विधिना प्राप्य मूलेष्टकाः शुभाः ॥ ३२.१॥  

इष्टकास्ताश्चतस्रः स्युस्तासां लक्षणमुच्यते ।  
शिलागृहे शिलारूपा इष्टका इष्टकागृहे ॥ ३२.२॥  

इष्टकाभिश्च भूमिश्रे षोडशाङ्गुलमायता ।  
तदूर्ध्वे तारसंयुक्ता तस्यार्धघनसंयुता ॥ ३२.३॥  

इष्टकायाममध्ये वा षोडशाङ्गुलविस्तृताः ।  
तदर्धघनसंयुक्ता द्वयार्धार्धाङ्गुलक्षया ॥ ३२.४॥  

कालमित्रे प्रधानादि ज्ञात्वा तु ग्रहमूलकम् ।  
स्तूपिदण्डेन संयुक्तं कुर्यान्मूर्ध्नेष्टकास्तथा ॥ ३२.५॥  

स्तूपिदण्डोचिता वृक्षा खदिरासनशिशुपाः ।  
सालचन्दनवृक्षाश्च तिन्त्रिणीसारमेव च ॥ ३२.६॥  

प्रासादपादतुल्यं वा तद्विष्कम्पसमं तु वा ।  
तद्वत्तुङ्गगुणांशैकमूले तु चतुरश्रकम् ॥ ३२.७॥  

तदूर्ध्वांशद्वयं वृत्तं कुर्यादनुकृशं यथा ।  
अग्रे व्योमाङ्गुलानाह मेयं कृत्वा तदर्धकम् ॥ ३२.८॥  

ततः पादं प्रयुञ्जीत तत्तले त्रिगुणायतम् ।  
विस्तारार्धघनोपेतं तद्दृढं सुदृढं तथा ॥ ३२.९॥  

लोहेन कारयेद्विद्वान् स्थूपिदण्डं विशेषतः ।  
क्षालयित्वाम्भसा सम्यक् प्रोक्षयेदस्त्रमन्त्रतः ॥ ३२.१०॥  

यकारादिवकारान्तमिष्टकासु चतुर्ष्वपि ।  
विलिखेद्धातुरागेण पिष्टनैव सितेन वा ॥ ३२.११॥  

पुण्याहं वाचयित्वाथ कौतुकं बन्धयेत्सुधीः ।  
सुवर्णं रजतं वाऽपि क्षौमं कार्पासकन्तु वा ॥ ३२.१२॥  

मण्डपं चाधिवासार्थं कारयेल्लक्षणान्वितम् ।  
कृत्वा नवपदं तत्र तन्मध्ये वेदिकायुतम् ॥ ३२.१३॥  

तालमात्रसमुत्सधात् दर्पणोदरसन्निभम् ।  
वेदिकायाश्चतुर्दिक्षु कुण्डे वा स्थण्डिलेऽपि वा ॥ ३२.१४॥  

चतुरश्राणि कुण्डानि सर्वाणि परिकल्पयेत् ।  
चतुरर्द्वारसमायुक्तं चतुस्तोरणभूषितम् ॥ ३२.१५॥  

आशाध्वजसमायुक्तं वितानैरुपशोभितम् ।  
दर्भमालासमायुक्तमष्टमङ्गलसंयुतम् ॥ ३२.१६॥  

मङ्गलाङ्कुरसंयुक्तं बहूपस्कारशोभितम् ।  
गोमयालेपनं कृत्वा पुण्याहं वाचयेत्ततः ॥ ३२.१७॥  

वास्तुहोमं प्रकुर्वीत पर्यग्निकरणं ततः ।  
तन्मध्ये स्थण्डिलं कृत्वा श्वेततण्डुलशालिभिः ॥ ३२.१८॥  

पद्ममष्टदलं लिख्य दर्भैश्चैव परिस्तरेत् ।  
इष्टिकां विन्यसेन्मध्ये वस्त्रेणाच्छाद्य देशिकः ॥ ३२.१९॥  

दण्डोर्ध्वे कूर्चमाबध्वा मूले वस्त्रेण वेष्टयेत् ।  
इष्टिकां परिविन्यस्य कान्तेन मधुनार्चयेत् ॥ ३२.२०॥  

स्थापयेच्च ततः कुम्भान् सर्वलक्षणसंयुतान् ।  
ससूत्रान् सापिधानांश्च सवस्त्रान्वारिपूरितान् ॥ ३२.२१॥  

मध्यादीशानपर्यन्तं विन्यसेन्नवकुम्भकान् ।  
तेषु मध्ये गुहं चेष्ट्वा दिक्पालान्परितो यजेत् ॥ ३२.२२॥  

अग्निकार्योक्तमार्गेण होमं कृत्वा विचक्षणः ।  
पुरुषं पूर्वकुण्डे च दक्षिणेऽघोरमेव च ॥ ३२.२३॥  

सद्योजातं तु वरुणे वामदेवं तथोत्तरे ।  
गन्धाद्यैरर्चयेद्धीमान् तत्तन्मन्त्रमनुस्मरन् ॥ ३२.२४॥  

पलाशखादिराश्वत्थवटाः पूर्वादिदिक्षु च ।  
समिदाज्यचरूंश्चैव लाजसक्तुतिलं तथा ॥ ३२.२५॥  

दधिक्षीरगुलं चैव प्रत्येकन्तु शताहुतिः ।  
मूलेन च षडङ्गेन स्कन्दगायत्रिमन्त्रतः ॥ ३२.२६॥  

अयं कुमारमन्त्रेण होमयेन्मुनिपुङ्गव ।  
द्रव्यान्ते कीलकं स्पृष्ट्वा व्याहृतिर्जुहुयात्ततः ॥ ३२.२७॥  

आज्येनाघोरमन्त्रेण सर्वत्रापि शताहुतिः ।  
ततः कुम्भस्थितानां तु प्रत्येकं षोडशाहुतिः ॥ ३२.२८॥  

रात्रिशेषं व्यपोह्याथ गुरुः प्रातः समुत्थितः ।  
कृतनित्यविधिस्तत्र सोष्णीषस्सोत्तरीयकः ॥ ३२.२९॥  

कुम्भानभ्यर्च्य विधिना पूर्णान्तु शिरसा हुनेत् ।  
सुमुहूर्ते सुलग्ने तु सर्वदोषविवर्जिते ॥ ३२.३०॥  

पूजितो यजमानेन गोभूमिधनकाञ्चनैः ।  
सन्तुष्टहोतृदैवज्ञशिल्पिभिः सह देशिकः ॥ ३२.३१॥  

उत्थाप्य चेष्टिकां कीलं यजमानादिभिः सुधीः ।  
सर्वातोद्यसमायुक्तं कृत्वा धामप्रदक्षिणम् ॥ ३२.३२॥  

आरोप्योपरि तन्मूर्ध्नि रन्ध्रं निरन्ध्रकं तथा ।  
वैडूर्यं स्फटिकं मुक्ता वज्रं वै पुष्परागकम् ॥ ३२.३३॥  

मध्यादीशानपर्यन्तं स्कन्दलोकेशबीजकम् ।  
विन्यस्यैव शकुन्यादिनवशक्तिर्यजेद्बुधः ॥ ३२.३४॥  

तस्योर्ध्वे कीलकं न्यस्त्वा शिखरार्धप्रमाणकम् ।  
तन्मन्त्रकं समुच्चार्य दत्वा दत्वा तु निश्चलम् ॥ ३२.३५॥  

स्थापितान् नवकुम्भांश्च समानीय यथाक्रमम् ।  
तत्कीलपरितश्चापि प्रोक्षयेत्सर्वमन्त्रतः ॥ ३२.३६॥  

स्तूप्यंशमूर्ध्वतः कृत्वा शेषं तत्र प्रयोजयेत् ।  
एवं यः कुरुते मर्त्यः सर्वलोकानवाप्य च ।  
देहान्ते गणपो भूत्वा स्कन्दलोके महीयते ॥ ३२.३७॥  

इति श्रीकुमारतन्त्रे मूर्ध्नेष्टिकाविधिर्नाम द्वात्रिंशः पटलः ।  