+++
title = "३० आद्येष्टकाविधिः"

+++
आद्येष्टकाविधिं वक्ष्ये श‍ृणु कौशिक सुव्रत ।  
गर्भोपरि निधायात्राऽवटे प्रथमेष्टकाम् ॥ ३०.१॥  

गर्भाधस्तात्तु वा स्थाप्य श्वभ्रे पञ्चद्वयांशके ।  
यद्यत्स्थानन्तु गर्भस्य तत्रस्था प्रथमेष्टका ॥ ३०.२॥  

मुद्गञ्च धान्यलोहैश्च धातुरत्नौषधादिभिः ।  
गन्धैश्च विविधैर्बीजैर्विन्यसेत्प्रथमेष्टकाम् ॥ ३०.३॥  

शिलामया शिलागेहे इष्टका त्विष्टकागृहे ।  
गर्भभाजनभूस्तारा विस्तारद्विगुणा मता ॥ ३०.४॥  

विस्तारार्धघनामासत् हर्म्येषु चतुरिष्टका ।  
अष्टौ च द्वादशस्थाप्य मध्यमेऽप्युत्तरे गृहे ॥ ३०.५॥  

ऋजुदीर्घाङ्गुलन्यासं द्विसङ्ख्यानसि विन्यसेत् ।  
असमाङ्गुलरेखावत् पद्मरेखा नपुंसकम् ॥ ३०.६॥  

ऋता तत्र यथापूर्वं तथैव स्थापनेष्टकाम् ।  
सर्वलक्षणसंयुक्तां रक्तवर्णा ततः शुभाम् ॥ ३०.७॥  

इष्टकां क्षालयेदद्भिः प्रोक्षयेदस्त्रमन्त्रतः ।  
मण्डपे स्थण्डिलं कल्प्य तिलतण्डुलशालिभिः ॥ ३०.८॥  

तन्मध्ये पद्ममालिख्य न्यसेत्तस्योपरीष्टकाम् ।  
यकारादिवकारान्तं प्रणवेन समन्विताम् ॥ ३०.९॥  

शालिपिष्टरसेनैव लिखित्वाच्छाद्य वस्त्रतः ।  
गन्धपुष्पादिनाभ्यर्च्य मूलमन्त्रेण देशिकः ॥ ३०.१०॥  

कुण्डे वा स्थण्डिले वाऽपि होमयेन्मुनिपुङ्गव ।  
स्विष्टकृत्त्स्विष्टमग्नेति पूर्वान्तु शिरसा हुनेत् ॥ ३०.११॥  

प्रभाते स्थापयेद्विद्वान् गर्भोर्ध्वे प्रथमेष्टकाम् ।  
दक्षिणायनकाले तु सुमुहूर्ते सुलग्नके ॥ ३०.१२॥  

वह्निराक्षसवाय्वीशकोणेषु चतुरिष्टकाम् ।  
क्रमशः स्थापयेद्विद्वान्सर्वकामार्थसिद्धये ॥ ३०.१३॥  

आलस्येनाथ मोहेन कुर्याच्चेत्तु गृहादिकाम् ।  
आद्येष्टकां विना विप्र दारिद्रं तत्र तिष्ठति ।  
तस्मात्सर्वप्रयत्नेन कर्तव्या प्रथमेष्टका ॥ ३०.१४॥  

इति श्रीकुमारतन्त्रे आद्येष्टकाविधिर्नाम त्रिंशः पटलः ।  