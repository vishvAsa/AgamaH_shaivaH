+++
title = "३८ तैलाभ्यङ्गविधिः"

+++
तैलाभ्यङ्गं प्रवक्ष्यामि श‍ृणु कौशिक सुव्रत ।  
सर्वरोगविनाशार्थं गुहं तैलेन लेपयेत् ॥ ३८.१॥  

सर्वकालेषु कर्तव्यमेके वा नित्यपूजने ।  
मासादौ पञ्चदश्यां वा सोमाङ्गारकवारके ॥ ३८.२॥  

कृत्तिकायां विशाखायां प्रोक्षणे नैमित्तिके पुनः ।  
उत्सवाद्यन्तकाले च काम्ये नैमित्तिके पुनः ॥ ३८.३॥  

एवमादिषु कार्येषु तैलाभ्यङ्गं प्रचक्षते ।  
शैलजे मृण्मये चैव दारुजेऽभ्यङ्गमुत्तमम् ॥ ३८.४॥  

स्वर्णबेरे भित्तिचित्रे दर्पणेन विचक्षणः ।  
रत्नजे लोहजे कुर्यात्प्रोक्षयेद्दारुमूर्धनि ॥ ३८.५॥  

नवीनतिलतैलञ्च पुष्पगन्धैः सुयोजयेत् ।  
स्वर्णपात्रे तु रजते कांसपात्रे च मृण्मये ॥ ३८.६॥  

शुद्धपात्रेण गृह्णीयात् तैलं वस्त्रेण शोधितम् ।  
निरीक्ष्य मूलमन्त्रेण प्रोक्ष्य चास्त्रेण मन्त्रतः ॥ ३८.७॥  

तेन मन्त्रेण सन्ताड्य कवचेनावकुण्ठयेत् ।  
धेनुमुद्रां हृदा दत्वा विन्यस्य गुहसन्निधौ ॥ ३८.८॥  

सङ्कल्पमपि पुण्याहं वाचयित्वा विचक्षणः ।  
धूपदीपं हृदा दत्वा पाद्यमाचमनं तथा ॥ ३८.९॥  

तेनैव दन्तकाष्ठञ्च तन्मन्त्रेणैव दर्पणम् ।  
ताम्बूलं तेन मन्त्रेण पश्चादभ्यङ्गमाचरेत् ॥ ३८.१०॥  

प्रच्छन्नपटमावेष्ट्य वस्त्रादीनि विपोह्य च ।  
मूलबिन्दुसमादाय कूर्चेनास्त्रेण मन्त्रतः ॥ ३८.११॥  

प्रोक्ष्य बेरस्य शिरसि गुरुर्दक्षिणहस्ततः ।  
मूर्धादिपादपर्यन्तमभ्यङ्गनपि पीठकम् ॥ ३८.१२॥  

तैलं हृदयमन्त्रेण लेपयेच्छुद्धवस्त्रतः ।  
नमस्कृत्वा क्षमस्वेति शक्तिपूर्वं विचिन्तयेत् ॥ ३८.१३॥  

पिष्टं वामेन मन्त्रेण सर्वाङ्गमपि लेपयेत् ।  
स्नाप्य पश्चादघोरेण तथैवामलकैर्गुरुः ॥ ३८.१४॥  

हरिद्रं वक्त्रमन्त्रोण शुद्धाद्भिरभिषेचयेत् ।  
अर्चनोक्तविधानेन तदूर्ध्वं कर्मकारयेत् ॥ ३८.१५॥  

भक्तेभ्यः परिचारेभ्यो दापयेत् तैलकं क्रमात् ।  
ताम्बूलं दापयेत् पश्चादाचार्यमपि तोषयेत् ॥ ३८.१६॥  

अम्लेन लोहबेराणि शुद्धिं कृत्वैवमर्चयेत् ।  
एवं यः कुरुते मर्त्यो सर्वान् कामनवाप्नुयात् ॥ ३८.१७॥  

इति श्रीकुमारतन्त्रे तैलाभ्यङ्गविधिर्नामाष्टत्रिंशः पटलः ।  