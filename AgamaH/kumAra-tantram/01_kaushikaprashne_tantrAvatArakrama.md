+++
title = "०१ कौशिकप्रश्ने तन्त्रावतारक्रम"

+++
कैलासशिखरे रम्ये भूतसन्धैर्निषेविते ।  
सिद्धगन्धर्वसङ्गीते विचित्रकुसुमोज्ज्वले ॥ १.१॥  

देवर्षियक्षगन्धर्वदिव्यस्त्रीगणसेविते ।  
तत्रासीनं महादेवं स्फुरति स्फाटिके स्थले ॥ १.२॥  

देवं त्रिलोचनं नत्वा प्राञ्जलिः कौशिको मुनिः ।  
प्रसीद देवदेवेश प्रसीद वृषभध्वज ॥ १.३॥  

प्रसीद परमेशान भव सर्वज्ञ शङ्कर । (परमेशान भर्ग)  
प्रसीद मे विरूपाक्ष प्रसीद वृषसञ्चर ॥ १.४॥  

प्रसीद मन्मथाराते कालकाल प्रसीद मे ।  
प्रसीद गौरीरमण गङ्गाधर महेश्वर ॥ १.५॥  

प्रसीद विश्वदेवेश प्रसीद स्कन्दवत्सल ।  
स्तुत्वैवं परया भक्त्या पर्यपृच्छन् महातपाः ॥ १.६॥  

कुमारतन्त्रं भगवन् श्रोतुं कौतूहलं हि मे ।  
कारणाख्यं महातन्त्रं ग्रन्थकोटिप्रविस्तरम् ॥ १.७॥  

बह्मणे यत् पुरा प्रोक्तं त्वया सर्वविदा मुदा ।  
तस्मिंस्तन्त्रे समाख्यातं कौमारं तन्त्रमीश्वरम् ॥ १.८॥  

तत् तन्त्रमखिलं देव विस्तरेण वद प्रभो ।  
ईश्वर उवाच-  
यत् त्वया चोदितं तन्त्रं तत् प्रवक्ष्यामि कौशिक ॥ १.९॥  

कुमारतन्त्रमधुना नित्यं नैमित्तिकं ततः।  
काम्यं च त्रिविधं प्रोक्तं राजराष्ट्राभिवृद्धये ॥ १.१०॥  

तन्त्रसङ्करदोषेण राजराष्ट्रं विनश्यति ।  
तस्मात् कुमारतन्त्रोक्तमार्गेणैव गुहं यजेत् ॥ १.११॥  

मन्त्रोद्धारविधिं पूर्वं शौचमाचमनं ततः ।  
स्नानानुष्ठानमार्गं च सुब्रह्मण्यार्चनाविधिम् ॥ १.१२॥  

नैवेद्यं चाग्निकार्यं च नित्योत्सवविधिं ततः ।  
कुण्डानां लक्षणं चैव मण्डलस्य तु लक्षणम् ॥ १.१३॥  

गुहदीक्षाविधानं च स्नापनानां तु लक्षणम् । (स्नपनस्य च लक्षणम्)  
स्कन्दोत्सवविधिं चैव प्रायश्चित्तविधानकम् ॥ १.१४॥  

जीर्णोद्धारविधिं चैव वास्तुहोमक्रमं ततः ।  
शान्तिहोमविधानं च दिशाहोमविधिं पुनः ॥ १.१५॥  

मूर्तिहोमविधानं च पञ्चगव्यविधिं ततः ।  
पञ्चामृतविधिं चैव बालस्थापनमार्गकम् ॥ १.१६॥  

सम्प्रोक्षणविधिं चैव प्रतिमालक्षणं ततः ।  
दारुशूलप्रतिष्ठां च सर्वबेरप्रतिष्ठिकाम् ॥ १.१७॥  

चलबेरप्रतिष्ठां च गुहास्त्रस्य प्रतिष्ठिकाम् ।  
गर्भन्यासविधानं च तथैव प्रथमेष्टिकाम् ॥ १.१८॥  

प्रासादलक्षणं चैव ततो मूर्ध्नेष्टिकाविधिम् ।  
प्राकारलक्षणं चैव परिवारविधिं ततः ॥ १.१९॥  

लक्षणं कारणानां तु पादुकाप्रोक्षणं ततः ।  
आत्मार्थयजनं चैव तैलाभ्यङ्गविधिं ततः ॥ १.२०॥  

मासपूजाविधिं पश्चादङ्कुरार्पणमार्गकम् ।  
महावल्लीदेवसेनास्थापनस्य विधिं ततः ॥ १.२१॥  

सुमित्रस्थापनं चैव गजस्थापनमार्गकम् ।  
रथप्रतिष्ठिकां चैवाप्यभिषेकविधिं ततः ॥ १.२२॥  

ततः स्कन्दकलान्यासं श्रीसुब्रह्मण्यमातृकाम् ।  
श्रीसुब्रह्मण्यकवचं प्रदक्षिणनमस्क्रियाम् ॥ १.२३॥  

आचार्यलक्षणं चैव सायं रक्षाविधिं ततः ।  
शय्यागृहप्रवेशं च प्रवक्ष्यामि यथाक्रमम् ॥ १.२४॥  

मन्त्रभेदो भवेदत्र क्रियाभेदो न विद्यते ।  
अष्टाविंशतितन्त्रेष्वप्यनुक्तं सङ्ग्रहेद् बुधः ॥ १.२५॥  

इति श्री कुमारतन्त्रे कौशिकप्रश्ने तन्त्रावतारक्रमो नाम प्रथमः पटलः ।  