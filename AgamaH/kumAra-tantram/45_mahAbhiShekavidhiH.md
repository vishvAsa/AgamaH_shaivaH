+++
title = "४५ महाभिषेकविधिः"

+++
महाभिषेकं वक्ष्येऽहं स्कन्दस्य श‍ृणु कौशिक ।  
धर्मार्थकाममोक्षार्थं शान्तिकं पौष्टिकं शुभम् ॥ ४५.१॥  

आयुः श्रीवर्धनं पुण्यं सर्वव्याधिविनाशनम् ।  
रिपुक्षयं राज्यलाभं बालानां वृद्धिकारकम् ॥ ४५.२॥  

एकाहञ्च त्रयाहञ्च पञ्चाहं त्वभिषेचयेत् ।  
कृत्तिकायां विशाखायां षष्ठ्यां वाङ्गारवारके ॥ ४५.३॥  

यजमानस्य नक्षत्रे शुभयोगे शुभावहम् ।  
रिपुक्षयार्थं पञ्चाहं त्र्यधाहं सर्वकामदम् ॥ ४५.४॥  

एकाहं रोगनाशार्थं कारयेन्मुनिपुङ्गव ।  
पूर्वेद्युरङ्कुरान् पाद्यं कौतुकं बन्धयेत्ततः ॥ ४५.५॥  

क्षीराभिषेचनं कृत्वा पायसन्तु निवेदयेत् ।  
निर्वाणदीपं तद्रात्रौ गोघृतेनैव कारयेत् ॥ ४५.६॥  

प्रातस्नानादिकं कृत्वा शिष्यैश्चैव गुरुस्ततः ।  
गोमयालेपनं कृत्वा पुण्याहं प्रोक्षणं ततः ॥ ४५.७॥  

जलभाण्डानि कलशान् पाद्याचमनपात्रकम् ।  
पटलीसमहाकारं सर्वलक्षणसंयुतम् ॥ ४५.८॥  

अस्त्रेण क्षाल्यतोयैश्च न्यसेद्दत्वासनोपरि ।  
निरीक्ष्य हृदयेनैव प्रोक्षयेत्पुरुषेण च ॥ ४५.९॥  

ताडनं हुम्फडन्तास्त्रैर्दर्शनं सद्यममन्त्रतः ।  
नेत्रेणोन्मीलनं कुर्यात्कवचेनावकुण्ठनम् ॥ ४५.१०॥  

वस्त्रपूतैश्च तोयैश्च जलभाण्डानि पूरयेत् ।  
एलालवङ्गकर्पूरगन्धपुष्पजलान्वितैः ॥ ४५.११॥  

पञ्चाङ्गभूषणैर्युक्तं शिष्यैः सह गुरुस्ततः ।  
अङ्गन्यासकरन्यासमन्तर्यागं समाचरेत् ॥ ४५.१२॥  

प्राणप्रकृतियोगन्तु ज्ञात्वा कर्मसमाचरेत् ।  
वर्धनीकुम्भकलशान् सूत्रेणैव तु वेष्टयेत् ॥ ४५.१३॥  

देवाग्रे वाऽपि वर्तव्यं मण्डपे स्नपनादिकम् ।  
शालिभिस्तण्डुलन्तत्र कल्पयेन्मुनिसत्तम ॥ ४५.१४॥  

कारयेद्विधिना पञ्चविंशतिस्नपनं कुरु ।  
स्कन्दकुम्भं न्यसेन्मध्ये तत्पार्श्वे वर्धनीद्वयम् ॥ ४५.१५॥  

पाद्यमाचमनं चार्घ्यं वस्त्रयुग्गन्धतैलकम् ।  
तिलकुम्भञ्च नीवारं प्रथमावरणे न्यसेत् ॥ ४५.१६॥  

द्वितीयावरणे विद्वान् पूर्वादिषु प्रकल्पयेत् ।  
मधुकेक्षुगुलं पश्चादुशीरं चन्दनन्तथा ॥ ४५.१७॥  

तक्कोलं सर्वगन्धञ्च जातिं चैव मरुं तथा ।  
कल्हारञ्च कदम्बञ्च मल्लिकाद्रोणमेव च ॥ ४५.१८॥  

बीजलक्ष्मीप्रदानञ्च कैतकं पुष्पमेव च ।  
एतत् षोडशकं द्रव्यमभ्यर्च्य स्वर्णतोयकम् ॥ ४५.१९॥  

स्कन्दं शक्तिद्वयं मध्ये विद्येशान् प्रथमावृतौ ।  
दिक्पालान् वसूंश्चापि द्वितीयावरणे न्यसेत् ॥ ४५.२०॥  

तत्पश्चिमदिशि स्थाप्य पञ्चगव्यं विधानतः ।  
स्थण्डिलं पश्चिमं तस्य कल्प्य पञ्चामृतम्बुधः ॥ ४५.२१॥  

क्षीरन्तु मध्यमे स्थाप्य गोमूत्रं पूर्व एव च ।  
आग्नेये गोमयं न्यस्त्वा याम्ये दधि महामुने ॥ ४५.२२॥  

आज्यं निरृतिदेशे तु पश्चिमे मधु विन्यसेत् ।  
फलसारन्तु वायव्ये सौम्ये स्यादिक्षुसारकम् ॥ ४५.२३॥  

ऐशान्यां नालिकेरञ्च नवद्रव्यनिहोच्यते ।  
प्रस्थमर्धं तदर्धञ्च प्रस्थं कुडुपमेव च ॥ ४५.२४॥  

कुडुपञ्च चतुःप्रस्थं प्रस्थं त्रिःप्रस्थमेव च ।  
एवं क्षीरादिसङ्कल्प्य प्रोक्षयेदस्त्रमन्त्रतः ॥ ४५.२५॥  

अभ्यङ्गञ्च ततः कृत्वा पञ्चगव्याभिषेचनम् ।  
आधाराधेयपूजाञ्च कुर्यादावाहनाष्टकम् ॥ ४५.२६॥  

पञ्चामृतादिसम्पूज्य स्नपनेन ततः परम् ।  
पूजयेत्स्कन्दमूलेन ब्रह्ममूर्त्यङ्गमन्त्रतः ॥ ४५.२७॥  

स्कन्दसूक्तेन मन्त्रज्ञः कुमारायेति मन्त्रतः ।  
अयं कुमारमन्त्रेण माते कुमारमन्त्रतः ॥ ४५.२८॥  

मालामन्त्रेण मतिमान् रुद्रसूक्तेन तत्परम् ।  
श्रीरुद्रचमकाभ्याञ्च पुरुषसूक्तन तत्परम् ॥ ४५.२९॥  

षड्वारं मन्त्रितैर्मन्त्रैः स्नापयेत्पञ्चशान्तिकैः ।  
वस्त्रोपवीतगन्धञ्च सर्वाण्याभरणानि च ॥ ४५.३०॥  

दत्वाथ मन्त्रवित्कुर्यात्पञ्चावरणपूजनम् ।  
विन्यसेन्मातृकान्यासं सैकत्रिंशत्कला मता ॥ ४५.३१॥  

तत्काले पुष्पदामैश्च सर्वत्रैव प्रकल्पयेत् ।  
प्रभूतहविषं दत्वा यथाविभवविस्तरम् ॥ ४५.३२॥  

सर्वोपदेशसंयुक्तं नानापुष्पसमन्वितम् ।  
नानाफलसमोपेतमाज्यपूर्णदधिप्लुतम् ॥ ४५.३३॥  

पानीयं मुखवासञ्च ताम्बूलञ्च विशेषतः ।  
धूपदीपादिकं दत्वा गुहाग्निञ्च नयेत्ततः ॥ ४५.३४॥  

श्यामवृक्षसमिद्भिश्च वरुणं सर्पिषा हुनेत् ।  
षडक्षरेण मन्त्रेण प्रत्येकं द्विसहस्रकम् ॥ ४५.३५॥  

अङ्गमन्त्रैर्दशांशं तु पूर्णाहुतिसमाचरेत् ।  
स्विष्टकृच्च जयादिञ्च सर्वकामार्थसिद्धये ॥ ४५.३६॥  

स्वर्णपुष्पैश्च दानैश्च वाद्यैर्गीतैश्च नर्तनैः ।  
जपैः प्रदक्षिणैः स्तात्रैर्नमस्कारैश्च भक्तितः ॥ ४५.३७॥  

प्रीणयित्वा महासेनं प्रार्थयेदर्थमीप्सितम् ।  
यान् यान् कामयते कामान् तांस्तान् सत्यमवाप्नुयात् ॥ ४५.३८॥  

आचार्यं पूजयेत्कर्ता गोभूमीधान्यकाञ्चनैः ।  
वस्त्रहेमाङ्गुलीयैश्च दासीदासैश्च भक्तितः ।  
कुमारं गण्डरोगस्य नाशार्थमपि कारयेत् ॥ ४५.३९॥  

इति श्रीकुमारतन्त्रे महाभिषेकविधिर्नाम पञ्चचत्वारिंशत्पटलः ।  