+++
title = "४७ मातृकान्यासविधिः"

+++
श‍ृणु कौशिक वक्ष्येऽहं सुब्रह्मण्यस्य मातृकाम् ।  
भुक्तिमुक्तिप्रदं पुंसां सर्वोपद्रवनाशनम् ॥ ४७.१॥  

केशान्ते मुखवृत्ते च नेत्रयोः श्रोत्रनासयोः ।  
कर्णयोरोष्ठयोर्दन्तपङ्क्तौ मूर्ध्निमुखेस्वरम् ॥ ४७.२॥  

कवर्गं दक्षिणे हस्ते चवर्गं वामहस्तके ।  
टवर्गं दक्षपादे च तवर्गं वामपादके ॥ ४७.३॥  

पफौ पर्वद्वये न्यस्य बकारं पृष्ठदेशके ।  
भकारं नाभिदेशे तु मकारं कुक्षिदेशके ॥ ४७.४॥  

यकारं हृदये न्यस्य रलौ दोर्मूलयोर्न्यसेत् ।  
वकारं कण्ठपृष्ठे तु शषौ कक्षद्वये न्यसेत् ॥ ४७.५॥  

सहौ शिश्ने च गुह्ये च लकारं भुजयोर्न्यसेत् ।  
क्षकारं व्यापकं शेषां सुब्रह्मण्यस्य मातृकाम् ॥ ४७.६॥  

तान्येतानि न चोक्तानि वर्णेश्वराननं श‍ृणु ।  
अमरेश्वर आराध्यस्तत इन्द्रपुरोगमाः ॥ ४७.७॥  

ईशपुत्र उमापुत्र ऊर्ध्वरेतो मम प्रिय ।  
ऋणोॠणऌन्यश्च ॡहन्तैकनायकः ॥ ४७.८॥  

ऐश्वर्यप्रद ओजस्वी औपम्यरहितः पुमान् ।  
ततोऽम्बुजासनक्षीणं तेषां स्युः स्वरदेवताः ॥ ४७.९॥  

कमण्डलुधरः खड्गपाणिर्गङ्गासुतस्ततः ।  
घण्टाहस्तोङप्रियश्च चन्द्रशेखर ईरितः ॥ ४७.१०॥  

छन्दोमयश्चैव जगत्पतिश्च झषकेतुजित् ।  
ञमूर्तिष्टङ्कहस्तश्च ठस्वरूपोऽथडम्बरः ॥ ४७.११॥  

ढक्कप्रियोणगम्यश्च तत्त्वरूपस्थपिष्टकः ।  
दण्डपाणिर्धनुष्पाणिर्नगरन्ध्रकरस्ततः ॥ ४७.१२॥  

तथैव पद्महस्तश्च फणिहस्तस्तथैव च ।  
ततस्तु बहुलापुत्रो भवात्मज इतीरितः ॥ ४७.१३॥  

महासेनो यज्ञमूर्ति रमणीयस्तथैव च ।  
लम्बोदरानुजश्चैव वचद्भूः शरसम्भवः ॥ ४७.१४॥  

षण्मुखः सर्वलोकेशो हरात्मज इति स्मृतः ।  
लक्ष्मीवांश्च क्षमाक्षेत्रः कादिक्षान्ताधिदेवताः ॥ ४७.१५॥  

अकारादिक्षकारान्तं न्यसेद्देहे स्वनामभिः ।  
प्रणवादिनमोऽन्तैश्च ब्राह्मणक्षत्रियोऽपि वा ॥ ४७.१६॥  

वैश्यो वाप्यथ शूद्रो वा सुब्रह्मण्याख्यमातृकाम् ।  
जपकाले जपेद्यस्तु जयसिद्धिमवाप्नुयात् ॥ ४७.१७॥  

पूजाकाले न्यसेदेतत्प्रतिष्ठाकाल एव च ।  
गायत्रीजपकाले तु सुब्रह्मण्यस्य मातृकाम् ॥ ४७.१८॥  

यः करोति मुखं तस्य सहस्रगुणितं फलम् ।  
सप्तजन्म भवेद्विप्रः सोऽन्ते कौमारमाप्नुयात् ॥ ४७.१९॥  

इति श्रीकुमारतन्त्रे मातृकान्यासविधिर्नाम सप्तचत्वारिंशत्पटलः ।  