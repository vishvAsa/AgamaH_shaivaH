+++
title = "५० आचार्यलक्षणविधिः"

+++
आचार्यलक्षणं वक्ष्ये श‍ृणु कौशिक सुव्रत ।  
आर्यावर्तभृतो गोत्रः सूत्रं चैव समन्वितम् ॥ ५०.१॥  

आदिशैवकुलोद्भूतः शिवद्विज उदीरितः ।  
परार्थपूजनं तेन कर्तव्यं मुनिपुङ्गव ॥ ५०.२॥  

शिवागमपुराणज्ञो गुहपूजाविधानवित् ।  
वेदवेदाङ्गतत्त्वज्ञो जपहोमविधानवित् ॥ ५०.३॥  

देवाग्निगुरुभक्तिश्च मेधावी कुशलः शुचिः ।  
सर्वावयवसम्पूर्णः समयाचारसंयुतः ॥ ५०.४॥  

कुलीनः सर्वशास्त्रज्ञः सत्यवादी जितेन्द्रियः ।  
शिवशास्त्ररतश्चैव परशास्त्रपराङ्मुखः ॥ ५०.५॥  

शिखया बद्धकेशी वा भस्मोद्धूलितविग्रहः ।  
दम्भासूयादिरहितः समयाचारपालकः ॥ ५०.६॥  

प्रत्युत्पन्नमनः शान्तस्तपस्वी प्रियदर्शनः ।  
उपवीतञ्च रुद्राक्षमुष्णीषं चोत्तरीयकम् ॥ ५०.७॥  

भस्मशैवादिशैवानां पञ्चमुद्रा प्रकीर्तिताः ।  
एवमादिगुणोपेतः कारयेत्स्वामिपूजनम् ॥ ५०.८॥  

नास्तिकोऽप्यशुभः क्रुद्धो देवाग्निगुरुनिन्दकः ।  
कुष्ठाङ्गी कुमुखी चैव परदाररतोऽशुचिः ॥ ५०.९॥  

कुसुमाक्षश्च विकटो मात्सर्यो मददम्भयुक् ।  
मधुमांसरतः पापी चोरो रोगसमावृतः ॥ ५०.१०॥  

विकलाङ्गोऽतिरिक्ताङ्गश्श्यावदन्तः सुकुब्जकः ।  
कुण्डको गोलकश्चैव समयाचारवर्जितः ॥ ५०.११॥  

एवमादिगुणोपेतं वर्जयेत्स्वामिपूजने ।  
कारयेद्यदिमोहेन कर्ता भर्ता विनश्यति ॥ ५०.१२॥  

स्वयम्भुलिङ्गे विच्छिन्ने गौरीहीनेऽपि पूजयेत् ।  
आचार्यः पत्निहीनश्चेत् न दोषो मन्त्रविग्रहः ॥ ५०.१३॥  

उत्सवस्य तु मध्ये वा प्रतिष्ठादिनमध्यमे ।  
सूतके प्रेतकार्ये च आचार्यस्य न विद्यते ॥ ५०.१४॥  

न लिप्यते मलैः सोऽपि पद्मपत्रमिवाम्भसा ।  
शावकं कर्म कृत्वा तु स्नात्वा देवालयं विशेत् ॥ ५०.१५॥  

महोत्सवे समाप्तौ च शेषकर्म समाचरेत् ।  
शिवः क्रुद्धो गुरुस्त्राता गुरुः क्रुद्धो गुहेन च ॥ ५०.१६॥  

गुरुस्तुष्टो गुहस्तुष्टस्तस्मात् सम्प्रीणयेद्गुरुम् ।  
यावत्तोषणमाचार्यस्तावद्देवस्तु तोषणम् ॥ ५०.१७॥  

इति श्रीकुमारतन्त्रे आचार्यलक्षणविधिर्नाम पञ्चाशत्पटलः ।  