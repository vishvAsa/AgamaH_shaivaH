+++
title = "०२ मन्त्रोद्धारविधिः"

+++
ईश्वर उवाच-  
मन्त्रोद्धारं प्रवक्ष्यामि श‍ृणु कौशिक सुव्रत ।  
स्थले मनोरमे शुद्धे चक्रं कृत्वा लिपिं तथा ॥ २.१॥  

अर्चयित्वा यथान्यायं रक्तचन्दनपुष्पकैः ।  
येनेष्टमागमत् तेषां तच्छृणुष्व महामुने ॥ २.२॥ (यथेष्टमगमद्देवाः)  

अकारादिविसर्गान्तमवर्गमिति चोदितम् ।  
ककारादिक्षकारान्तं पञ्चपञ्चाक्षराणि तु ॥ २.३॥  

अकारादिक्षकारान्तमष्टवर्गाः प्रकीर्तिताः ।  See the note at the end  
अष्टवर्गद्वितीयं तु स्कन्दबीजमिदं परम् ॥ २.४॥  

षष्ठानलसमोपेतं बिन्दुनादसमायुतम् ।  
मूलमन्त्रमिदं ज्ञेयं सर्वकामार्थसिद्धिदम् ॥ २.५॥  

अयं मूलमन्त्रः - ॐ स्रूं स्कन्दाय नमः । (१)  
अष्टवर्गद्वितीयं च षष्ठस्वरयुतं पुनः ।  
चतुर्दशस्वरं तस्य बिन्दुनादसमायुतम् ॥ २.६॥  

सुब्रह्मण्यचतुर्थ्यन्तं नमोऽन्तं प्रणवादिकम् ।  
ॐ सूं सौं सुब्रह्मण्याय नमः । (२)  
द्विवर्गप्रथमं चैव षष्ठानलसमायुतम् ॥ २.७॥  

कवर्गप्रथमं चैव पञ्चमस्वरसंयुतम् ।  
कुमारमन्त्रमित्थं स्याद् बिन्दुनादविभूषितम् ॥ २.८॥  

ॐ क्रूं कुं कुमाराय नमः । (३)  
अष्टवर्गद्वितीयं तु पञ्चमस्वरसंयुतम् ।  
स्वामिन् गुहाय मन्त्रान्ते नमोऽन्तं प्रणवादिकम् ॥ २.९॥  

बिन्दुनादसमायुक्तं सर्वकामार्थसिद्धिदम् ।  
ॐ सुं स्वामिन् गुहाय नमः । (४)  
सप्तवर्गस्य पञ्चार्णं चतुर्थस्वरसंयुतम् ॥ २.१०॥  

शरवणभवबीजं स्याद् बिन्दुनादसमायुतम् । (शरवणभवस्य)  
स्वनामाद्यक्षरेणैव नमोऽन्तं प्रणवादिकम् ॥ २.११॥  

ॐ शी शं शरवणभवाय नमः । (५)  
अष्टवर्गतृतीयं तु अग्निमायासमायुतम् ।  
तस्य वर्गादिमं चैव बिन्दुनादसमायुतम् ॥ २.१२॥  

इदं बीजं विजानीयात् षण्मुखाय नमोऽन्तकम् ।  
ॐ ह्रीं षं षण्मुखाय नमः । (६)  

अथ पञ्च ब्रह्मबीजानि-  
सकारं प्रथमं बिन्दुः सद्योजातस्य बीजकम् ॥ २.१३॥  

ॐ सं सद्योजाताय नमः । (७)  
तृतीयस्वरसंयुक्तं वामदेवमुदाहृतम् ।  
ॐ सिं वामदेवाय नमः । (८)  
पञ्चमस्वरसंयुक्तमघोरं ब्रह्मबीजकम् ॥ २.१४॥  

ॐ सुं अघोराय नमः । (९)  
एकादशस्वरोपेतं पुरुषं परिपठ्यते ।  
ॐ सें तत्पुरुषाय नमः । (१०)  
त्रयोदशस्वरोपेतमीशानं पञ्चमं विन्दुः ॥ २.१५॥  

ॐ सों ईशानाय नमः । (११)  
इति पञ्च ब्रह्मबीजानि ।  

अथ षडङ्गमन्त्राः-  
अक्षि २ वेद ४ रसा ६ दित्य १२ मनु १४ षोडशभिः १६ स्वरैः  
ॐ सां हृदयाय नमः; ॐ सीं शिरसे स्वाहा;  
ॐ सूं शिखायै वषट्; ॐ सैं कवचाय हुं;  
ॐ सौं नेत्रत्रयाय वौषट्; ॐ सः अस्त्राय फट् ।  
इति षडङ्गमन्त्राः । (१२)  

हृदयाद्यस्त्रपर्यन्तं षडङ्गं परिकीर्तितम् ॥ २.१६॥  

ॐ सां सीं सूं सैं सौं सः  
बीजाद्यन्तं च विद्यां च नमोऽन्तं च नमो यजेत् ।  

अथ महावल्लीबीजमन्त्रः--  
सप्तवर्गचतुर्थं च (त्व) अग्निमायासमन्वितम् ॥ २.१७॥  

बिन्दुनादसमायुक्तं महावल्ल्यास्तु बीजकम् ।  
ॐ व्रीं महावल्ल्यै नमः । (१३)  
अष्टवर्गतृतीयं च (त्व) अग्निमायासमावृतम् ॥ २.१८॥  

बिन्दुनादसमायुक्तं देवसेनासुबीजकम् ।  
ॐ देवसेनायै नमः । (१४)  

अथ षण्मूर्तिमन्त्राः-  
सुब्रह्मण्यः कुमारश्च हरसूनुः सुराग्रजः ॥ २.१९॥  

सेनापतिः सुरेशश्च षण्मूर्तिरिह कथ्यते ।  
स्वनामाद्यक्षरेणैव नमोऽन्तं प्रणवादिकम् ॥ २.२०॥  

षण्मूर्तीनां हि कथितं साम्प्रतं तु समासतः ।  
ॐ सुं सुब्रह्मण्याय नमः; ॐ कुं कुमाराय नमः;  
ॐ हं हरसूनवे नमः; ॐ सुं सुराग्रजाय नमः;  
ॐ सें सेनापतये नमः; ॐ सुं सुरेशाय नमः ॥  

इति मूर्तिमन्त्राः । (१५)  

जगद्भूश्च वचद्भूश्च विश्वभूरुद्रभूस्ततः ॥ २.२१॥  

ब्रह्मभूश्च भुवोभूश्च श्रुतौ षण्मूर्तयः पुनः ।  
ॐ जगद्भुवे नमः; ॐ वचद्भुवे नमः;  
ॐ विश्वभुवे नमः; ॐ रुद्रभुवे नमः;  
ॐ ब्रह्मभुवे नमः; ॐ भुवनभुवे नमः ॥  

इति षण्मूर्तिमन्त्राः । (१६)  

अथ परिवाराष्टकमन्त्राः -  
गजाग्नी च यमश्चैव रक्षो वारुणवायवः ॥ २.२२॥  

सोमः सुमित्रो वसुमान् परिवाराः प्रकीर्तिताः ।  
स्वनामाद्यक्षरेणैव बिन्दुनादसमायुताः ॥ २.२३॥  

ॐ गं गजेन्द्राय नमः; ॐ अं अग्नये नमः;  
ॐ यं यमाय नमः; ॐ नं निरृतये नमः;  
ॐ वं वरुणाय नमः; ॐ यं वायवे नमः;  
ॐ सं सोमाय नमः; ॐ सुं सुमित्राय नमः;  
इति परिवारदेवतामन्त्राः । (१७)  

अथ मयूरबीजम्-  
षष्ठवर्गान्तिमं बीजं मायानलसमायुतम् ।  
बिन्दुनादसमायुक्तं मायूरं बीजमुच्यते ॥ २.२४॥  

ॐ म्रीं मयूराय नमः ।  
इति मयूरमन्त्रः । (१८)  

अथ शक्तिबीजम्-  
सप्तवर्गान्तिमं बीजं मायाग्निसमबिन्दुकम् ।  
शक्तिबीजमिदं प्रोक्तं सर्वकामार्थसिद्धिदम् ॥ २.२५॥  

ॐ श्रीं शक्तये नमः ।  
इति शक्तिमन्त्रः । (१९)  

अथ नवशक्तिबीजमन्त्राः-  
शकुनी रेवती पूता महापूता निशीथिनी ।  
मालिनी श्यामला बुद्ध्या नवमी विश्वतोमुखी ॥ २.२६॥ (श्यामला बुद्धा)  

स्वनामाद्यक्षरेणैव नमोऽन्तं प्रणवादिकम् ।  
ॐ शं शकुन्यै नमः; ॐ रं रेवत्यै नमः;  
ॐ यं पूतायै नमः; ॐ मं महापूतायै नमः;  
ॐ नं निशीथिन्यै नमः; ॐ मं मालिन्यै नमः;  
ॐ शं श्यामलायै नमः; ॐ बं बुद्धयै नमः;  
ॐ वं विश्वतोमुख्यै नमः ॥  

इति नवशक्तिमन्त्राः । (२०)  

अथ पञ्चायुधमन्त्रः  
शक्तिश्चैव धनुश्चैव शरश्चाक्षः कमण्डलुः ॥ २.२७॥  

पञ्चायुधमिदं प्रोक्तं स्वनामप्रणवादिकम् ।  
ॐ शं शक्तये नमः । ॐ धं धनुषे नमः ।  
ॐ शं शराय नमः । ॐ अं अक्षाय नमः ।  
ॐ कं कमण्डलवे नमः ॥  

इति पञ्चायुधमन्त्रः । (२१)  

अथाष्टमूर्तिमन्त्रः-  
कार्तिकेयो विशाखश्च गुहश्चैवासुरान्तकः ॥ २.२८॥  

सेनानीः षण्मुखश्चैव मयूरवाहनस्तथा ।  
शक्तिपाणिरिति ख्याता एते चैवाष्टमूर्तिपाः ॥ २.२९॥  

ॐ अस्य श्री स्कन्दषडक्षरी महामन्त्रस्य । शक्तिः ऋषिः ।  
देवीगायत्री छन्दः । श्री षण्मुखो देवता । वं बीजम् । भं शक्तिः ।  
मं कीलकम् । मम इष्टसिद्ध्यर्थे जपे विनियोगः ॥  

यन्त्रः -  
षट्कोणन्तु प्रणवमभितो मा चमार्याणमिश्रे ।  
षड्वर्णं स्याद्वसुयुगदले बिन्दुनादं कलार्णम् ॥  

काम्यं त्रिंशद्विदशदलयुतं मन्त्रवर्णैष्षडङ्गम् ।  
श्रीमच्चक्रं शरवणभवस्येष्टसिद्धिप्रदायि ॥  

न्यासः -  
ॐ वं हृदयाय नमः । ॐ चं शिरसे स्वाहा ।  
ॐ भुं शिखायै वषट् । ॐ वें कवचाय हुम् ।  
ॐ नं नेत्रेभ्यो वौषट् । ॐ मं अस्त्राय फट् ।  

ध्यानम् -  
नौम्यादित्य प्रदीप्तं द्विदशनयनकं षण्मुखं मन्दहासम् ।  
वामाङ्गे सुस्थितायास्सरसिरुहधृताऽलिङ्गितायाः प्रियायाः ।  
उत्तुङ्गोरुस्तनाग्रे विहितकरतलं भीतिखेटादिशूल-  
ह्रादिन्युद्दीप्तशक्तीष्वसनघनगदा कुक्कुटाब्जेषु हस्तम् ॥  

षडक्षरमन्त्रः । वचद्भुवे नमः । अयभिष्टकाम्यमन्त्रः ।  
ॐ वं वरदसेनान्ये बाहुलेयवचद्भुवे स्कन्द स्कन्दसुब्रह्मण्याय नमः ।  
स्वामिन् गुहाय हुं फट् ॥  

स्कन्दगायत्री -  
ॐ कार्तिकेयाय विद्महे शक्तिहस्ताय धीमहि । तन्नः स्कन्दः प्रचोदयात् ॥  

ॐ सुब्रह्मण्यमहामन्त्रस्य । त्रिपुरान्तक ऋषिः । अनुष्टप् छन्दः ।  
सुब्रह्मण्यो देवता । भोगमोक्षार्थे जपे विनियोगः ।  
ॐ ह्रीं हृदयाय नमः । ॐ श्रीं शिरसे स्वाहा ।  
ॐ क्लीं शिखायै वषट् । ॐ सुं कवचाय हुम् ।  
ॐ वं नेत्रेभ्यो वौषट् । ॐ यं अस्त्राय फट् ॥  

मन्त्रः -  
ॐ श्रीं ह्रीं क्लीं सुं वं यं सर्वलोकं मे वशमानय षण्मुखाय  
मयूरवाहनाय सर्वराजभयविनाशनाय सर्वदेवसेनापतये सर्वशत्रुं  
नाशय नाशय सुब्रह्मण्याय स्वाहा ।  
ॐ सं गं विं यं क्षौं स्कन्देश्वराय नमः ।  
षडक्षरमः - ॐ शरवणभव ह्रीम् ।  
कार्तिकेय यन्त्रः । षट्कोणन्तु प्रणव ।  
न्यासः । तन्मन्त्रेण ।  
ध्यानम् ।  
सिन्दूरारुणमिन्दुकान्तिवदनं केयूरहारादिभि-  
र्दिव्यैराभरणैर्विभूषिततनुं स्वर्गादिसौख्यप्रदम् ।  
अम्भोजाभयशक्तिकुक्कुटधरं रक्ताङ्गरागांशुकं  
सुब्रह्मण्यमुपास्महे प्रणमतां भीतिप्रणाशोद्यतम् ॥  

ॐ सुं सुब्रह्मण्याय स्वाहा । ॐ कार्तिकेय पार्वतीनन्दन  
स्कन्द वरद वरद सर्वजनं मे वशमानय स्वाहा।  
ॐ सौं सूं सुब्रह्मण्याय शक्तिहस्ताय ऋग्यजुस्सामाथर्वणाय  
असुरकुलमर्दनाय योगाय योगाधिपतये शान्ताय शान्तरूपिणे  
शिवाय शिवनन्दनाय षष्ठीप्रियाय सर्वज्ञानहृदयाय  
षण्मुखाय श्रीं श्रीं ह्रीं क्षं गुह रवि कं कालाय कालरूपिणे  
सुरराजाय सुब्रह्मण्याय नमः ।  
ॐ नमो भगवते महापुरुषाय मयूरवाहनाय गौरीपुत्राय  
ईशात्मजाय स्कन्दस्वामिने कुमाराय  
तारकारये षण्मुखाय द्वादशनेत्राय द्वादशभुजाय द्वादशात्मकाय  
शक्तिहस्ताय सुब्रह्मण्याय ॐ नमः ॥  

मालामन्त्रः ।  
माला मन्त्रं प्रवक्ष्यामि श‍ृणु कौशिक सुव्रत ।  
पूर्वपश्चिमसूत्रैकं दक्षिणोत्तरमेव हि ॥ २.३०॥  

वायव्यादग्निभागान्तं युग्मसूत्रं प्रसारयेत् ।  
नैरृत्यादीशभागान्तं सूत्रमेवं प्रसारयेत् ॥ २.३१॥  

बिन्दुद्वादशकं भ्राम्य रक्तसूत्रेण साधकः ।  
तन्मध्ये नलिनं लिख्य साष्टपत्रं सकर्णिकम् ॥ २.३२॥  

कर्णिकायां न्यसेन्मन्त्रं मूलमन्त्रं प्रधानकम् ।  
प्रणवं विन्यसेत्पूर्वे ह्याग्नेय्यां तु नकारकम् ॥ २.३३॥  

मोकारं याम्यदेशे तु भकारं नैरृते दले ।  
वारुणे तु गकारं स्याद्वायव्ये तु वकारकम् ॥ २.३४॥  

तेकारं सौम्यदिग्भागे ऐशान्यां सविसर्गतः ।  
एवं प्रदक्षिणे नैव विन्यसेदक्षराणि तु ॥ २.३५॥  

अष्टवर्ग द्वितीयन्तु पञ्चमस्वरसंयुतम् ।  
सुब्रह्मण्याय तत्पश्चात् शक्तिहस्ताय तत्परम् ॥ २.३६॥  

तारकारिं चतुर्थ्यन्तं तथा शरवणोद्भवम् ।  
तस्याधो ऋग्यजुस्सामाथर्वणाय पदं पुनः ॥ २.३७॥  

देवद्वयपदं देवसेनापति चतुर्थकम् ।  
अकारश्च सुकारश्च रकारश्च कुलस्तथा ॥ २.३८॥  

मर्दनाय पदं दिव्यं संहिताय पदं तथा ।  
अन्तरिक्षाय तत्पश्चाद्योगाधिपतये पुनः ॥ २.३९॥  

ततः कुरु कुरु पदं पश्चाच्चटचटाख्यकम् ।  
ईशानन्ताय शान्ताय शान्तरूपीचतुर्थकम् ॥ २.४०॥  

षष्ठीप्रियाय तस्यान्ते चतुर्थ्यन्तं शिवाननम् ।  
वचद्भुवेति च पुनः सर्वज्ञानपदं तथा ॥ २.४१॥  

हृदयाय पदं पश्चात् षण्मुखाय ततः परम् ।  
दीपाय दीपकर्त्रे च श्रीं ह्रीं क्षं क्रुं ततः परम् ॥ २.४२॥  

कुमाराय पदं पश्चात् कालाय पदमित्यपि ।  
कालरूपं चतुर्थ्यन्तं सुरराजाय तत्परम् ॥ २.४३॥  

नमो वर्णाश्च चत्वारश्चत्वारिंशच्छताधिकम् ।  
एतच्चक्रं समालिख्य चैतान् वर्णांश्च लिख्य च ॥ २.४४॥  

यः प्रीणयेन्महासेनं सर्वान् कामानवाप्नुयात् ।  
अङ्गारके षष्ठियुक्ते कृष्णपक्षसमन्विते ॥ २.४५॥  

शतं सहस्रमयुतं फलमाप्नोत्यसंशयः ।  
विद्यार्थी लभते विद्यां धनार्थी धनमाप्नुयात् ॥ २.४६॥  

जयार्थी जयमाप्नोति मोक्षार्थी मोक्षमाप्नुयात् ।  
मालामन्त्रं गुहस्यैतत्सर्वसिद्धिप्रदायकम् ॥ २.४७॥  

शारदातिलके-  
तारः खङ्गीश्वरक्रमो निस्वरेणान्तरन्ततः ।  
भुवनैस्सप्तवर्णास्स्युस्सुब्रह्मण्यात्मको मनुः ।  
वह्निबीजेन षट्त्रिंशद्युक्तेनाङ्गक्रिया मता ॥ २.४८॥  

ध्यानम् -  
सिन्दूरारुणमिन्दुकान्तिवदनं इति ।  
लक्षमेकं जपेन्मन्त्रं साद्ध्येन हविषाततः ॥ २.४९॥  

दशांशं जुहुयादन्ते ब्राह्मणानपि भोजयेत् ।  
धर्मादिकल्पिते पीठे वह्निमण्डलपश्चिमे ॥ २.५०॥  

पूजयेद्विधिना देवमुपचारैर्यथोचितम् ।  
केसरेष्वङ्गपूजास्यात् पत्रमद्ध्ये गतानिमान् ॥ २.५१॥  

जयन्तमग्निकेशान्तं कृत्तिकापुत्रसंज्ञकम् ।  
हेमशूलविशालक्षवज्रधारान्यजेत् क्रमात् ॥ २.५२॥  

पूर्वादि दिग्दग्दलाग्रेषु देवसेनापतिं पुनः ।  
विद्यां मेधां ततो वज्र कोणस्थं शक्तिकुक्कुटौ ॥ २.५३॥  

मयूरं द्विपमभ्यर्च्य बाह्ये लोकेश्वरान्यजेत् ।  
अस्त्राणि तेषामन्ते स्युस्सुब्रह्मण्यार्चनेरिता ॥ २.५४॥  

दृक्सङ्ख्यान् भक्ष्यभोज्याद्यैः षष्ठ्यां सम्प्रीणयेद्विभुम् ।  
पूजयेद्देवता भक्त्या कुमारान् ब्रह्मचारिणः ॥ २.५५॥  

सन्तानं विजयं वीर्यं रक्षामायुः श्रियं यशः ।  
प्रदद्यात् साधकस्याशु सुब्रह्मण्यस्सुरार्चितः ॥ २.५६॥  

ॐ वचद्भुवे नमः ।  
॥ इति शारदातिलके ॥  

नारायणीये-  
तारं वचन्नाभिजले शिवयोनियुते ततः ।  
मन्त्रदेवो गुहश्शक्तिः कुक्कुटाब्जाभयान्दधत् ॥ २.५७॥  

रक्तो रक्तांशुको मुक्ता प्रचुराकल्पभूषितः ।  
कलाङ्गन्यासवत्तेन कर्णिकायां यजेदमुम् ॥ २.५८॥  

तारं वचदिति-  
ॐ वचद्भुवे नमः ।  
॥ इति मालामन्त्रः ॥  

अथ षडक्षरन्यासः-  
मूर्ध्यास्ये हृदये नाभौ गुह्ये पादद्वये न्यसेत् ।  
ॐ वं हृदयाय नमः; ॐ चं शिरसे स्वाहा ।  
ॐ भुं शिखायै वषट्; ॐ वें कवचाय हुम् ।  
ॐ नं नेत्रत्रयाय वौषट्; ॐ मः अस्त्राय फट् ।  
इति षडक्षरन्यासः ।  

अस्य श्री वचद्भूमहामन्त्रस्य सनत्कुमार ऋषिः ब्रह्माविश्वामित्रो  
वा,  गायत्री छन्दः उष्णिग्वा, गुहो देवता । अक्षरलक्षजपे विनियोगः ।  
प्रथमावृत्तौ ॥ पुरश्चरणमङ्गैः ॥  

द्वतीयावृत्तौ ॥ जयन्ताय नमः; अग्निकेशाय नमः;  
कृत्तिकापुत्राय नमः;  भूतपतये नमः;  सेनान्ये नमः;  
गुहाय नमः; हिरण्यशूलाय नमः; विशालाक्षाय नमः ॥  

तृतीयावृत्तौ ॥ पत्रेषु - देवसेना पतये नमः; विद्यायै नमः;  
मेधायै नमः; वज्राय नमः; शक्तये नमः; कुक्कुटाय नमः ।  
मयूराय नमः । द्विपाय नमः; इति पूर्वादिदिक्षु आग्नेयादिकोणेषु च ॥  

चतुर्थावृत्तौ ॥ पुनः इन्द्राय नमः इत्याद्यष्टदिक्पालान् ॥  

पञ्चमावृत्तौ ॥ वज्राय नमः ॥ इत्यादिदशायुधानि ॥  

मयूरगायत्री -  
शुक्लापाङ्गाय विद्महे पक्षिराजाय धीमहि ।  
तन्नोमयूरः प्रचोदयात् ॥  

गजगायत्री -  
श्वेतवर्णाय विद्महे वक्रतुण्डाय धीमहि ।  
तन्नोगजः प्रचोदयात् ॥  

स्कन्दमन्त्रास्समाख्याता मूर्तिध्यानान्यथ श‍ृणु ॥ २.५९॥  

अथ षोडशमूर्तिध्यानभेदाः-  
ज्ञानशक्तिधरः स्कन्दो देवसेनापतिस्तथा ।  
सुब्रह्मण्यो गजारूढः शरकाननसम्भवः ॥ २.६०॥  

कार्तिकेयः कुमारश्च षण्मुखस्तारकान्तकः ।  
सेनानीर्ब्रह्मशास्ता च वल्लीकल्याणसुन्दरः ॥ २.६१॥  

बालश्च क्रौञ्चभेत्ता च शिखिवाहन एव च ।  
एतानि स्वामिनामानि षोडश प्रत्यहं नरः ॥ २.६२॥  

यः पठेत्सर्वपापेभ्योः स मुच्येत महामुने ।  
एतेषां प्रतिरूपाणां ध्यानभेदमथोच्यते ॥ २.६३॥  

(१) अथ शक्तिधरस्वामिध्यानम् -  
एकास्यं द्विभुजं वामे वज्रं दक्षिणजे करे ।  
इच्छाज्ञानक्रियाशक्तिरूपं शक्तिधरं भजे ॥ २.६४॥  

(२) स्कन्दस्वामिध्यानम् -  
कल्पद्रुमं प्रणमतां कमलारुणाभं  
स्कन्दं भुजद्वयमनामयमेकवक्त्रम् ।  
कात्यायनीसुतमहं कटिबद्धदाम  
कौपीनदण्डधरदक्षिणहस्तमीडे ॥  

(३) सेनापतिध्यानम् -  
नौम्यादित्यप्रदीप्तं द्विदशनयनकं षण्मुखं मन्दहासं  
वामाङ्के सुस्थितायास्सरसिरुहधृतालिङ्गितायाः प्रियायाः ।  
उत्तुङ्गोरुस्तनाग्रे विहितकरतलं भीतिखेटादिशूल-  
ह्रादिन्युद्दीप्तशक्तीष्वसनवनगदाकुक्कुटाब्जेषु हस्तम् ॥  

(४) सुब्रह्मण्यस्वामिध्यानम्-  
सिन्दूरारुणमिन्दुकान्तिवदनं केयूरहारादिभि-  
र्दिव्यैराभरणैर्विभूषिततनुं स्वर्गादिसौख्यप्रदम् ।  
अम्भोजाभयशक्तिकुक्कुटधरं रक्ताङ्गरागोज्ज्वलं (रक्ताङ्गरागांशुकं)  
सुब्रह्मण्यमुपास्महे प्रणमतां भीतिप्रणाशोद्यतम् ॥  

अन्यच्च-  
एकवक्त्रं द्विदोर्दण्डं कटिबद्धाभयान्वितम् ।  
तरुणारुणसङ्काशं सुब्रह्मण्यमुपास्महे ॥  

(५) गजवाहनस्वामिध्यानम्-  
एकाननं द्विनयनं वरकुक्कुटौ च  
वामद्वये निशितशक्त्यभयद्वयं च ।  
बिभ्राणमीश्वरसुतं तपनायुताभं  
नित्यं नमामि गजवाहनमिष्टसिद्ध्यै ॥  

(६) शरवणभवस्वामिध्यानम्-  
शक्तिं घण्टां ध्वजसरसिजे कुक्कुटं पाशदण्डौ  
टङ्कं बाणं वरदमभयदं कार्मुकं चोद्वहन्तम् ।  
पीतं सौम्यं द्विदशनयनं देवसङघैरुपास्यं  
सद्भिः पूज्यं शरवणभवं षण्मुखं भावयामि ॥  

(७) कार्तिकेयस्वामिध्यानम्-  
वरदकुलिशखेटं वामहस्तत्रये च  
दधतमभयशक्तिं खण्डमन्यत्त्रये च ।  
तरुणरविसमाभं साधुभिः पूज्यमानं  
कमलवदनषट्कं कार्तिकेयं नमामि ॥  

(८) कुमारस्वामिध्यानम्-  
सव्यद्वये निशितशक्त्यसिमादधानं  
वामद्वयेऽभिमतकुक्कुटखेटकं त्वाम् । (खेटकं च)  
वल्लीपतिं विबुधलोचनपूर्णचन्द्रं  
कल्याणदाननिरतं कलये कुमारम् ॥  

(९) षण्मुखस्वामिध्यानम्-  
वन्दे सिन्दूरकान्तिं शरविपिनभवं श्रीमयूराधिरूढं  
षड्वक्त्रं देवसैन्यं मधुरिपुतनयावल्लभं द्वादशाक्षम् ।  
शक्तिं बाणं कृपाणं ध्वजमपि च गदां चाभयं सव्यहस्तैः  
चापं वज्रं सरोजं कटकमपि वरं शूलमन्यैर्दधानम् ॥  

(१०) तारकारिस्वामिध्यानं  
वरदमङ्कुशध्वजे च कटकौ चापवज्र-  
मभयपाशचक्रखड्गमुसलशक्तिमन्वहम् ।  
द्विदशपाणिभिर्दधानमरुणकोटिसन्निभं  
भजत तारकारिमत्र भवविनाशकारणम् ॥  

(११) सेनापतिस्वामिध्यानम्-  
अभयमसिरथाङ्गं चाङ्कुशं शक्तिशूलं  
वरदकुलिशपाशं पद्मदण्डौ गदां च ।  
दधतमुभयपक्षद्वादशायामहस्तै-  
र्द्विदशकमलनेत्रं देवसेनान्यमीडे ॥  

(१२) ब्रह्मशास्तृध्यानम्-  
वामे करे च युगले वरकुण्डिके च  
सव्येऽक्षसूत्रमभयं दधतं विशाखम् ।  
वल्ल्यायुतं वनजलोचनमेकवक्त्रं  
वन्दामहे वनजसम्भवशासितारम् ॥  

(१३) वल्लीकल्याणसुन्दरस्वामिध्यानम्-  
हस्तद्वन्द्वेऽक्षमालामभयमपि धृतं कुण्डिकां श्रोणिबन्धं  
सव्ये वामे निषण्णः श्रवधृतविधिनाहूयमानेन युक्तम् ।  
सर्वालङ्कारयुक्तं जलकलशधृता विष्णुना चारुणाभं  
वल्लीकल्याणमूर्तिं सकलसुरगणैः स्तूयमानं प्रपद्ये ॥  

(१४) बालस्वामिध्यानम्-  
पद्मसव्यकटिसंयुतवामं  
पद्मकान्तिनिभमेकमुखं च ।  
बालवृद्धिकरमीश्वरसूनुं  
बालमुन्नतभुजं प्रणतोऽस्मि ॥  

अन्यच्च-  
एकवक्त्रं द्विनयनं पद्मद्वयकरद्वयम् ।  
विप्रप्रियकरं वन्दे बालरूपं रविप्रभम् ॥  

(१५) क्रौञ्चभेदनस्वामिध्यानं -  
अभयशितकृपाणौ शक्तिबाणौ च सव्ये  
वरदकुलिशचापं खेटके चान्यहस्ते ।  
दधतममरसेनानायकं चाष्टबाहुं  
कमलवदनषट्कं क्रौञ्चभेत्तारमीडे ॥  

(१६) शिखिवाहनस्वामिध्यानं  
विद्रुमप्रभमेकमुखं विभुं वज्रशक्तिवरदाभयपाणिम् ।  
देवलोकरिपुघ्नमविघ्नदं नौमि रुद्रभवं शिखिवाहम् ॥  

॥ इति षोडशमूर्तिध्यानभेदाः ॥  

दाडिमीपुष्पसङ्काशं गुञ्जाभं कुङ्कुमाकृतिम् ।  
षड्वक्त्रसहितं देवं द्वादशाक्षं सुयौवनम् ॥ २.६५॥  

चतुर्भुजमुदाराङ्गं यज्ञसूत्रेण संयुतम् ।  
वरदाभयसंयुक्तं कमण्डल्वक्षधारिणम् ॥ २.६६॥  

नक्रकुण्डलसंयुक्तं करण्डमकुटोज्ज्वलम् ।  
हारकेयूरकटकं कटिसूत्रैर्विभूषितम् ॥ २.६७॥  

रत्नविद्रुमभूषाढ्यं नववीरसमायुतम् ।  
पादनूपुरसंयुक्तं सर्वाभरणभूषितम् ॥ २.६८॥  

सर्वलक्षणसंयुक्तं कुमारं शङ्करात्मजम् ।  
महावल्लीदेवसेनायुक्तं सुरगणप्रियम् ॥ २.६९॥  

इत्थं रूपं यजेन्नित्यं सर्वलोकहितावहम् ।  
चतुर्भुजं बालवेषं स्कन्दं कनकसप्रभम् ।  
शक्तिकुक्कुटहस्तं च वरदाभयसंयुतम् ॥ २.७०॥  

विद्रुमनिभद्विदशहस्त रविनेत्र  
शक्तिशरखड्गमभयध्वजगदां च ।  
वामकरचापकुलिशाब्जवरशूल  
खेटधर सव्यकर षण्मुख नमस्ते ॥ २.७१॥  

द्विभुजश्च द्विनेत्रश्च सुब्रह्मण्यस्सुसुन्दरः ।  
पद्मधृत्सव्यपाणिश्च इतरः पद्मधृत्करः ॥ २.७२॥  

बालरूपः प्रतिष्ठायां ग्रामस्यैवाभिवृद्धये ।  
द्विहस्तो यज्ञसूत्राढ्यास्सशिखस्सत्रिमेखलः ॥ २.७३॥  

कौपीनदण्डधृत्सव्यपाणिः कट्याश्रितः परः ।  
स्थापयेद्दैवतं स्कन्दं पर्वतेषु वनादिषु ॥ २.७४॥  

चतुर्भुजस्त्रिणेत्रश्च कर्णयोः पत्रकुण्डलः ।  
नक्रकुण्डलयुक्तो वा समीपे शक्तिकाद्वयः ॥ २.७५॥  

दक्षिणे वामहस्ते च साक्षमाला कमण्डलुः ।  
वरदाभयसंयुक्तः कटिसूत्रेण भूषितः ॥ २.७६॥  

मयूरवाहसंयुक्तोप्यथवा युक्तसामजः ।  
शक्तिभ्यां च युतो वाऽपि तयोर्लक्षणमुच्यते ॥ २.७७॥  

द्विनेत्रे द्विभुजे शान्ते पद्मधारकरावुभौ ।  
लम्बमानकरे चैव श्यामा रक्तसमप्रभे ॥ २.७८॥  

महावल्लीदेवसेना सर्वाङ्गमतिसुन्दरे ।  
इत्थं लक्षणसंयुक्तो ग्रामे वा नगरेऽपि वा ॥ २.७९॥  

षडाननो द्विषड्बाहुरर्कश्रोत्रेक्षणान्वितः ।  
द्विषट्कर्णेक्षणैर्युक्तप्रतिमौलिभिरन्वितः ॥ २.८०॥  

सशक्तिस्साभयस्सासिस्साक्षमालस्सकुक्कुटः ।  
सखेटकस्त्वयं स्थाप्यो वृद्धये पत्तनादिके ॥ २.८१॥  

रक्ताम्बरसमायुक्तो बालचन्द्रसमप्रभः ।  
करण्डमकुटोपेतो हस्तद्वादशकस्तु वा ॥ २.८२॥  

शक्तिं च मुसलं खड्गं चक्रपाशाभये वहन् ।  
दक्षिणे दक्षिणे वज्रं कार्मुकं खेटकं तथा ॥ २.८३॥  

मयूरं वा ध्वजं वाऽपि साङकुशं वरमावहन् ।  
सोमपीथी मयूरस्थः शक्तिद्वयसमायुतम् ।  
ग्रामादौ स्थापनीयोऽयं प्रासादादौ तु सिद्धये ॥ २.८४॥  

षड्वक्त्रं शिखिवाहनं त्रिनयनं रक्ताम्बरालङ्कृतं  
शक्तिं चर्म च खड्गशूलविशिखाभीतिं धनुश्चक्रकम् ।  
पाशं कुक्कुटमङ्कुशं च वरदं दोर्भिर्दधानं तथा  
ध्यायेदीप्सितसिद्धिदं शशिधरं स्कन्दं सुराराधितम् ॥  

लोकालोकान्धकारप्रतिहतकिरणैर्भानुकोटिप्रकाशं  
भूमिन्यस्तैककोटिष्वसनमपि शरं लम्बमानोर्ध्वकायम् ।  
हस्ताभ्यां चेतराभ्यां धृतमथ कुलिशं शक्तिमम्भोरुहाक्षं  
सर्वालङ्कारयुक्तं भजत सुरपुरीपालकं बाहुलेयम् ॥ (भजत सुरपरिपालकं)  

॥ इति श्रीकुमारतन्त्रे मन्त्रोद्धारविधिर्नामद्वितीयः पटलः ॥  
