+++
title = "१०२ ध्वजस्थापनपटलः"

+++
ध्वजस्थापनपटलप्रारम्भः    
अथातस्सम्प्रवक्ष्यामि ध्वजस्थापनमुत्तमम्  
करञ्च वकुलं शीर्षं तालहिन्तालचम्पकम् ॥ १ ॥


वेणुञ्च खादिरं बिल्वं देवदारुपलाशकम्  
नालिकेरमधूकञ्च गिरिमेधच्छदन्तथा ॥ २ ॥


लसत्सप्तच्छदं भुजं प्रवालैरन्यकैरपि  
बालवृद्धं त्यजेच्चैव वृक्षमादाय स्तथा ॥ ३ ॥


चतुष्षष्ठाङ्गुलं नाहं  
तदन्तं समयामञ्च ध्वजदण्डस्य भूषणम् ॥ ४ ॥


सप्तभागं प्रकुर्वीत आमूलाग्रं प्रकीर्तितम्  
ब्रह्मभागं रुद्रसङ्ख्या चतुरश्रं प्रकीर्तितम् ॥ ५ ॥


पादोत्तरं एकभागं अष्टाश्रं वाप्रकीर्तितं  
त्रिभागं रुद्रभागं स्यात् वृत्तं वा परिकीर्तितम् ॥ ६ ॥



एकांशं यष्टिदीर्घञ्च षोडशाङ्गुलविस्तरम्  
उपदण्डं त्रियोज्या च न कर्कशं सुशीलकम् ॥ ७ ॥


भद्रपीठाकृतिं कृत्वा मद्ध्ये च वृषपीठयोः  
स्थापनं इष्टिका मद्ध्ये स्वर्णेन रजतेन वा ॥ ८ ॥


ताम्रेण वासमाराद्ध्य आमूलाग्रात्प्रतिबेरकम्  
यागशालां प्रकल्प्याथ मद्ध्ये वेदिं प्रकल्पयेत् ॥ ९ ॥


तत्पूर्वे कुण्डमुच्यते  
मद्ध्ये दशघटं स्थाप्य ससूत्रं सापिधानकम् ॥ १० ॥


मण्डरुद्रं यजेन्मद्ध्ये पीठशक्तिं समर्पयेत्  
लोकपालान्समभ्यर्च्य पूर्वोक्तविधिनाचरेत् ॥ ११ ॥


सहस्रं होमयेत्पश्चात् रात्रौ जागरणन्तथा  
प्रभाते स्नानमाचम्म्य प्रायश्चित्ताहुतिं हुनेत् ॥ १२ ॥


वह्निस्थन्तु घटे योज्य तत्वतत्वेश्वरान्यजेत्  
मूर्तिमूर्तीश्वरान्न्यस्य योजयेद्दण्डमूलके ॥ १३ ॥


अभिषिच्य घटं पश्चात् हविर्दत्वा यथाविधि  
दक्षिणान्दापयेत्पश्चात् ब्राह्मणान्भोजयेत्ततः ॥ १४ ॥


एवं यः कुरुते चैव शिवसायुज्यमाप्नुयात् ॥ १५ ॥


इति ध्वजस्थापनपटलो द्व्युत्तरशततमः  
