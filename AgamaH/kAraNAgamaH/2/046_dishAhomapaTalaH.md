+++
title = "०४६ दिशाहोमपटलः"

+++
दिशाहोमपटलप्रारम्भः    
अथातस्सम्प्रवक्ष्यामि दिशाहोमन्ततश्शृणु  
प्रथमावरणञ्चैव पूर्वादीश्च चतुर्दिशः ॥ १ ॥


षोडशस्तम्भसंयुक्तं द्वादशस्तम्भमेव वा  
मद्ध्ये वेदिं प्रकल्प्याथ तत्पूर्वे कुण्डमुच्यते ॥ २ ॥


अभावे द्रव्यहीने वा पूर्वे चैव विशेषतः  
यागशालां प्रकल्प्याथ मद्ध्ये वेदिं प्रकल्पयेत् ॥ ३ ॥


वेदिकायुगसङ्ख्या च कुण्डं वै युगसङ्ख्यया  
षोडशस्तम्भसंयुक्तं द्वादशस्तम्भमेव वा ॥ ४ ॥


वेदिकामद्ध्यमे चैव दशकुम्भं न्यसेत्ततः  
पृथक्पृथक् समापाद्य सर्वोपकरणानि तु ॥ ५ ॥


पूर्वे तु यागशालायां घटे सम्पूजयेच्छिवम्  
शिवास्त्रं पूर्ववत्पूज्य वज्रादीन् स्वस्वदिग्यजेत् ॥ ६ ॥


गन्धपुष्पैरलङ्कृत्य सूत्रादिहोमपल्लवैः  

सापिधानादिकं कुर्यात् नैवेद्यं धूपदीपकैः ॥ ७ ॥


पूर्ववद्वह्निकर्माथ चतुस्संस्कारपूर्वकम्  
उक्तमन्त्रैर्हुनेच्चैव पालाशं गोघृतन्तथा ॥ ८ ॥


सहस्रं वा तदर्द्धं वा अष्टोत्तरशतन्तु वा  
पालाशं गोघृतञ्चैव प्रत्येकं होमयेत्ततः ॥ ९ ॥


हुनेत्पक्षसमिच्चैव पूर्णान्तं होमयेत्ततः  
अघोरास्त्रं समभ्यर्च्य उक्तद्ध्यानं समाचरेत् ॥ १० ॥


वज्रादीन्पूर्वमेवोक्तं अष्टमूर्तीन्समर्चयेत्  
अग्निकार्यं समाराद्ध्य सर्पिषाहोमयेत्ततः ॥ ११ ॥


उदुम्बरसमिच्चैव तस्यार्द्धं वा शतन्तु वा  
तदर्द्धं वा हुनेच्चैव प्रायश्चित्तं समाचरेत् ॥ १२ ॥


अङ्गानान्तु दशांशञ्च होमयित्वा पृथक्पृथक्  
उत्तरे यागवेद्यान्तु दशकुम्भान्न्यसेत्ततः ॥ १३ ॥


प्रत्यङ्गिरं समभ्यर्च्य संयजेत्  
वज्रादित्रिशिखान्तञ्च अर्चयित्वा विशेषतः ॥ १४ ॥


गोघृतेन हुनेच्चैव न्यग्रोधसमिधाहुनेत्  
गोधूमां मधुनामिश्रां पूर्ववद्धोमयेत्ततः ॥ १५ ॥


प्रायश्चित्तं हुनेच्चैव पूर्णान्तं योजयेत् घटे  
पराङ्मुखार्घ्यं सर्वेषां दापयेद्देशिकोत्तमः ॥ १६ ॥


प्रधानघटमादाय प्रोक्षयेदस्त्रमन्त्रतः  
दिशाहोममिति प्रोक्तं सर्वदोषनिवारणम् ॥ १७ ॥


इति दिशाहोमपटलष्षट्चत्वारिंशत्तमः  
