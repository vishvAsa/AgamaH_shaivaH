+++
title = "१ ज्ञानाधिकारः"

+++
  
कथं चिद् आसाद्य महेश्वरस्य  
दास्यं जनस्याप्य् उपकारम् इच्छन्।  
समस्तसम्पत्समवाप्तिहेतुं  
तत्प्रत्यभिज्ञाम् उपपादयामि  ॥ १,१।१ ॥  
  
<details><summary>वृत्तिः</summary>
परमेश्वरप्रसादाद् एव लब्धात्यन्तदुर्लभतद्दास्यलक्ष्मीर् अहम् एकाकिसम्पदा लज्जमानो जनम् अपीमम् अखिलं स्वस्वामिनं वक्ष्यमाणोपायेन प्रत्यभिज्ञापयामि येन परमार्थलाभेन परितुष्येयम् ॥  
</details>
  
कर्तरि ज्ञातरि स्वात्मन्य्  
आदिसिद्धे महेश्वरे।  
अजडात्मा निषेधं वा  
सिद्धिं वा विदधीत कः  ॥ १,१।२ ॥  
  
<details><summary>वृत्तिः</summary>
सर्वेषां स्वात्मनः सर्वार्थसिद्धिसमाश्रयस्य तत्तत्सर्वार्थसाधनान्यथानुपपत्त्या क्रोडीकृतसिद्धेः स्वप्रकाशस्य प्रमात्रेकवपुषः पूर्वसिद्धस्य पुराणस्य ज्ञानं क्रिया च । स्वसंवेदनसिद्धम् ऐश्वर्यं, तेनेश्वरस्य सिद्धौ निराकरणे च जडानाम् एवोद्यमः ॥  
</details>
  
किं तु मोहवशाद् अस्मिन्  
दृष्टे ऽप्य् अनुपलक्षिते।  
शक्त्याविष्करणेनेयं  
प्रत्यभिज्ञोपदर्श्यते  ॥ १,१।३ ॥  
  
<details><summary>वृत्तिः</summary>
केवलम् अस्य स्वसंवेदनसिद्धस्यापीश्वरस्य मायाव्यामोहाद् अहृदयङ्गमत्वाद् असाधारणप्रभावाभिज्ञानख्यापनेन दृढनिश्चयरूपं प्रत्यभिज्ञानमात्रम् उपदर्श्यते ॥  
</details>
  
तथा हि जडभूतानां  
प्रतिष्ठा जीवदाश्रया।  
ज्ञानं क्रिया च भूतानां  
जीवतां जीवनं मतम्  ॥ १,१।४ ॥  
  
<details><summary>वृत्तिः</summary>
वस्तूनां जडाजडभेदेन द्वैविध्यम् । तत्र जडस्वरूपस्य जीवन्निष्ठा सिद्धिः, जीवतां पुनो जीवत्वं जीवनं ज्ञानक्रिये एव ॥  
</details>
  
तत्र ज्ञानं स्वतःसिद्धं  
क्रिया कायाश्रिता सती।  
परैर् अप्य् उपलक्ष्येत  
तयान्यज्ञानम् ऊह्यते  ॥ १,१।५ ॥  
  
<details><summary>वृत्तिः</summary>
जीवतां क्रिया कायपरिस्पन्दपर्यन्तीभूतान्यत्रापि प्रत्यक्षा, ज्ञानम् आत्मवेद्यं परत्रापि क्रिययैव प्रसिध्यतीति सिद्ध एव स्वसंवेदनसंवेद्यतया स्वपरयोर् ईश्वरो ऽहम्प्रत्येय आत्मा, तस्य मायाशक्त्या निसर्गतिरोधानाद् एवं विमतिः ॥  
</details>
  
इत्य् उपोद्घातः ॥  
  
इति ज्ञानाधिकारे प्रथमम् आह्निकम् ॥  

ननु स्वलक्षणाभासं  
ज्ञानम् एकं परं पुनः।  
साभिलापं विकल्पाख्यं  
बहुधा नापि तद् द्वयम्  ॥ १,२।१ ॥  
  
नित्यस्य कस्य चिद् द्रष्टुस्  
तस्यात्रानवभासतः।  
अहम्प्रतीतिर् अप्य् एषा  
शरीराद्यवसायिनी  ॥ १,२।२ ॥  
  
<details><summary>वृत्तिः</summary>
ज्ञानम् एकं स्फुटावभासस्वलक्षणानुभवस्वरूपं निर्विकल्पकं ते कथयन्ति । अपरं तु शब्दारुषणया स्मृतिसंशयोत्प्रेक्षादिबहुभेदं विकल्पसञ्ज्ञम् । उभयम् अप्य् एतन् न युज्यते बोधरूपज्ञानातिरिक्तस्यान्यस्य सम्बन्धितया तस्यानुपलब्धेः । को ऽसौ स्थिररूप आत्मा ? साभिलापाहम्प्रत्ययेनापि शरीरादिकवेद्यवस्तूत्तीर्णो वेदयिता न कश् चिद् लोकैर् अवधार्यते ॥  
</details>
  
अथानुभवविध्वंसे  
स्मृतिस् तदनुरोधिनी।  
कथं भवेन् न नित्यः स्याद्  
आत्मा यद्य् अनुभावकः  ॥ १,२।३ ॥  
  
<details><summary>वृत्तिः</summary>
स्मृतिकाले पूर्वानुभवनाशात् कथं पूर्वार्थानुभवावष्टम्भधर्मा स्मृतिर् जायेत यदि तदापि तदनुभवबोधो नानुवर्तेत, यश् चानेककालस्थायी बोधः स एवात्मानुभाविता ॥  
</details>
  
सत्याप्य् आत्मनि दृङ्नाशात्  
तद्द्वारा दृष्टवस्तुषु।  
स्मृतिः केनाथ यत्रैवा-  
-नुभवस् तत्पदैव सा  ॥ १,२।४ ॥  
  
<details><summary>वृत्तिः</summary>
अर्थाभासनाशात् तन्मुखावलम्बनीयो विषयो ऽप्य् अत्र नास्ति स्मृतेर् इत्य् एकबोधात्मनि सत्य् अपि आत्मनि सा निर्विषयैवेतिव्यवहारोच्छेदः । असतो ऽप्य् अर्थानुभवस्य विषयेण सा विषयवती यदि ॥  
</details>
  
यतो हि पूर्वानुभव-  
संस्कारात् स्मृतिसम्भवः।  
यद्य् एवम् अन्तर्गडुना  
को ऽर्थः स्यात् स्थायिनात्मना  ॥ १,२।५ ॥  
  
<details><summary>वृत्तिः</summary>
अनुभवात् संस्कारः संस्काराच् च स्मृतिर् जायमाना तं पूर्वानुभवम् अनुकुर्वत्य् एवावगाहितविषयं तम् अनुभवम् आभासयति । एवम् आत्मस्थैर्येण किम् अनुपयोगिना संस्कारस्यात्मवादे ऽप्य् अङ्गीकरणात् तेनैव च सिद्धेः ॥  
</details>
  
ततो भिन्नेषु धर्मेषु  
तत्स्वरूपाविशेषतह्।  
संस्कारात् स्मृइतिसिद्धौ स्यात्  
स्मर्ता द्रष्टेव कल्पितः  ॥ १,२।६ ॥  
  
<details><summary>वृत्तिः</summary>
सुखदुःखज्ञानादिभिन्नधर्माश्रयत्वेनाप्य् आत्मनो ऽनुपयोगो भिन्नैर् धर्मैर् असम्भिन्नस्यानुपजातविशेषस्य स्मृतव् अव्यापृतेः । तद् द्रष्टृवत् कल्पनामात्रम् एतद् आत्मा स्मृतेति ॥  
</details>
  
ज्ञानं च चित्स्वरूपं चेत्  
तद् अनित्यं किम् आत्मवत्।  
अथापि जडम् एतस्य  
कथम् अर्थप्रकाशता  ॥ १,२।७ ॥  
  
<details><summary>वृत्तिः</summary>
चित्स्वाभाव्ये ज्ञानस्य चेत्य् अधर्मदेशकालावेशयोगाद् आत्मन इव नित्यतादिप्रसङ्गः । जडत्वे कथम् अर्थस्यासौ प्रकाशः ॥  
</details>
  
अथार्थस्य यथा रूपं  
धत्ते बुद्धिस् तथात्मनः।  
चैतन्यम् अजडा सैवं  
जाड्ये नार्थप्रकासता  ॥ १,२।८ ॥  
  
<details><summary>वृत्तिः</summary>
ज्ञानं बुद्धिः । सा जडापि यथा विषयरूपछायां धत्ते तथात्मनो ऽपि चैतन्यछायाम्, अतो ऽसव् अर्थप्रकाशस् तथा च तस्याश् चित्स्वरूपता स्यात् । एवं ज्ञानं सद् अपि नान्यस्य सम्बन्धि, अनुपपत्तेः । क्रिया तु न स्वरूपेणास्ति नान्यसम्बन्धितया ॥  
</details>
  
क्रियाप्य् अर्थस्य कायादेस्  
तत्तद्देशादिजातता।  
नान्यादृष्टेर् न साप्य् एका  
क्रमिकैकस्य चोचिता  ॥ १,२।९ ॥  
  
<details><summary>वृत्तिः</summary>
क्रियापि पूर्वापरीभूतवयवैका कारकव्यापाररूपा न युक्ता क्रमिकस्यानेककालस्पृशह् स्वात्माइक्यायोगात्, नापि कालक्रमव्यापी चैकस्वभावश् च तस्या आश्रयो युक्तः, केवलं गमनपरिणामादिरूपा सा क्रिया । कायादीनां तु तत्तद्भिन्नदेशकालगतपूर्वसत्तामात्रम् एतद् अतिरिक्तस्यान्यस्यानुपलम्भात् ॥  
</details>
  
तत्र तत्र स्थिते तत् तद्  
भवतीत्य् एव दृश्यते।  
नान्यन् नान्यो ऽस्ति सम्बन्धः  
कार्यकारणभावतः  ॥ १,२।१० ॥  
  
<details><summary>वृत्तिः</summary>
पूर्वस्मिन् सति परस्य सत्तेत्य् एतावन्मात्रे ऽनुभवः । क्रियावच् च न क्रियाकारकसम्बन्धः कश् चिद् भिन्नस्यास्यानुपलम्भात् । कार्यकारणभावाद् ऋते नान्यद् वस्तूनां ज्ञातेयम् ॥  
</details>
  
द्विष्ठस्यानेकरूपत्वात्  
सिद्धस्यान्यानपेक्षणात्।  
पारतन्त्र्याद्ययोगाच् च  
तेन कर्तापि कल्पितः  ॥ १,२।११ ॥  
  
<details><summary>वृत्तिः</summary>
सम्बन्धो द्विष्ठो न चैकेनात्मनोभयत्रावस्थितिर् युक्ता न च द्वयोः सिद्धयोर् अन्योन्यापेक्षात्मा नापि स्वात्ममात्रनिष्ठयोः पारतन्त्र्यरूपः सम्बन्धः । ततो यथा ज्ञातृत्वं कल्पितं तथा कर्तृत्वम् अपीति कथम् आत्मा सर्वेशर इति ? ॥  
</details>

सत्यं किं तु स्मृतिज्ञानं  
पूर्वानुभवसंस्कृतेः।  
जातम् अप्य् आत्मनिष्ठं तन्  
नाद्यानुभववेदकम्  ॥ १,३।१ ॥  
  
<details><summary>वृत्तिः</summary>
पूर्वानुभवसंस्कारप्रबोधजन्मापि स्मृतिर् आत्ममात्रनिष्ठत्वात् स्वरूपसंवेदिकैव न तु पूर्वानुभवावेशाभावात् पूर्वानुभूतार्थव्यवस्थापिका घटते ॥  
</details>
  
दृक्स्वाभासैव नान्येन  
वेद्या रूपदृशेव दृक्।  
रसे संस्कारजत्वं तु  
तत्तुल्यत्वं न तद्गतिः  ॥ १,३।२ ॥  
  
<details><summary>वृत्तिः</summary>
सर्वा हि ज्ञप्तिः स्वसंवेदनैकरूपानन्यसंविद् द्वेधा, रूपरसज्ञानयोर् अन्योन्यवेदने ऽन्योन्यविषयवेदनम् अपि स्यात् ततश् चेन्द्रियनियमाभावः । पूर्वानुभवसंस्कारजत्वेन तत्सादृश्यमात्रं न तु पूर्वानुभवावगतिः, तत्सादृश्यम् अपि नावसेयम् ॥  
</details>
  
अथातद्विषयत्वे ऽपि  
स्मृतेस् तदवसायतः।  
दृष्टालम्बनता भ्रान्त्या  
तद् एतद् असमञ्जसम्  ॥ १,३।३ ॥  
  
<details><summary>वृत्तिः</summary>
न चापि भ्रान्त्या पूर्वानुभवं तद्विषयं च शुक्तौ रजतम् इवासंवेद्यमानम् अध्यवस्यतीति स्मृतिस् तद्विषया ॥  
</details>
  
स्मृतितैव कथं तावद्  
भ्रान्तेश् चार्थस्थितिः कथम्।  
पूर्वानुभवसङ्कारा-  
-पेक्षा च किम् इतीष्यते  ॥ १,३।४ ॥  
  
<details><summary>वृत्तिः</summary>
पूर्वानुभवाप्रकाशात् तद्विषयसम्प्रमोषे ऽध्यवसायमात्रात् स्मृतित्वं न युक्तम् । न च भ्रान्त्या पूर्वानुभूतार्थव्यवस्थापनम्, पूर्वानुभवास्पर्शे च तद्भिन्नयोगक्षेमाया भ्रान्तेः संस्कारजत्वे को ग्रहः ॥  
</details>
  
भ्रान्तित्वे चावसायस्य  
न जडाद् विषयस्थितिः।  
ततो ऽजाड्ये निजोल्लेख-  
निष्ठान् नार्थस्थितिस् ततः  ॥ १,३।५ ॥  
  
<details><summary>वृत्तिः</summary>
अध्यवसाय एव भ्रान्त्या विषयव्यवस्थापको न तु स्वसंवित्, स च जडः कथम् अर्थव्यवस्थाया हेतुः ? चिद्रूपो ऽप्य् अतीतार्थमात्रम् आभासयेद् अबाह्यस्वात्मोल्लेखमात्रप्रकाशो वा न तद्धेतुः ॥  
</details>
  
एवम् अन्योन्यभिन्नानाम्  
अपरस्परवेदिनाम्।  
ज्ञानानाम् अनुसन्धान-  
जन्मा नश्येज् जनस्थितिः  ॥ १,३।६ ॥  
  
<details><summary>वृत्तिः</summary>
ज्ञानानि स्वात्ममात्रपरिनिष्ठितानि स्वसंविद्रूपतया अपरसंवेद्यानि । तेषाम् अन्योन्यसङ्घट्टनामयः परमार्थोपदेशपर्यन्तो लोकव्यवहारः कथम् ॥  
</details>
  
न चेद् अन्तःकृतानन्त-  
विश्वरूपो महेश्वरः।  
स्याद् एकश् चिद्वपुर् ज्ञान-  
स्मृत्यपोहनशक्तिमान्  ॥ १,३।७ ॥  
  
<details><summary>वृत्तिः</summary>
चित्तत्वम् एव विश्वरूपमतो ऽतिरिक्तस्यानुपपत्तेः, अशेषपदार्थज्ञानानाम् अन्योन्यानुसन्धानम् । अस्यैव ज्ञानादिकाः शक्तयः । मत्तः स्मृतिर् ज्ञानम् अपोहनं चेति ह्य् उक्तम् ॥  
</details>
  
इति ज्ञानाधिकारे तृतीयम् आह्निकम् ॥  

स हि पूर्वानुभूतार्थो-  
-पलब्धा परतो ऽपि सन्।  
विमृशन् स इति स्वैरी  
स्मरतीत्य् अपदिश्यते  ॥ १,४।१ ॥  
  
<details><summary>वृत्तिः</summary>
पश्चाद् अपि पूर्वानुभूतार्थानुभवितृत्वात् पूर्वानुभूतार्थप्रकाशासम्प्रमोषणम्, तस्यैकस्य विभोः कर्तुः स इत्य् अत्र पूर्वानुभूतत्वेन प्रत्यवमर्शः स्मृतिर् नाम व्यापरः ॥  
</details>
  
भासयेच् च स्वकाले ऽर्थात्  
पूर्वाभासितम् आमृशन्।  
स्वलक्षणं घटाभास-  
मात्रेणाथाखिलात्मना  ॥ १,४।२ ॥  
  
<details><summary>वृत्तिः</summary>
स्मृतिशक्त्या स इति पूर्वानुभूतं स्वलक्षणं परामृशन्न् आभासयत्य् एवान्यथा प्रकाशितस्य परामर्शो न कृतः स्यात् स्वसत्ताकाल एव च, तेन स्मरणकाले नष्टस्याप्य् आभासो न दुष्यति । कदा चित् त्व् अर्थितावशाद् घटकाञ्चनद्रव्यसत्ताद्यन्यतमैकाभासरूपेणैवास्य स्फुटावभासः, अन्यदा तु सर्वात्मनार्थित्वेन तथैव । अतिशयनिरन्तरावहितचेतसस् तु दृष्टार्थप्रत्यक्षीकार एव ॥  
</details>
  
न च युक्तं स्मृतेर् भेदे  
स्मर्यमाणस्य भासनम्।  
तेनैक्यं भिन्नकालानां  
संविदां वेदितैष सः  ॥ १,४।३ ॥  
  
<details><summary>वृत्तिः</summary>
पूर्वानुभूतश् चार्थो ऽनुभवेन सह तात्कालिकस्मृतिप्रकाशे ऽवभासमानः स्मृत्यभिन्न एव प्रकाशाद् भिन्नस्य प्रकाशमानतानुपपत्तेः । एवं चानुभवस्मृत्यादिसंविदाम् ऐक्यं स एव चात्मा वेदकः । तथा हि ॥  
</details>
  
नैव ह्य् अनुभवो भाति  
स्मृतौ पूर्वो ऽर्थवत् पृथक्।  
प्राग् अन्वभूवम् अहम् इत्य्  
आत्मारोहणभासनात्  ॥ १,४।४ ॥  
  
<details><summary>वृत्तिः</summary>
स्मृतौ स्मर्यमाणो ऽनुभूतार्थो यथा पृथग्भूतो भाति न तथानुभवः स्वात्मन एवाहन्ताप्रत्येयस्यानुभवमयत्वेन प्रथनात्, यश् चानेककालो ऽहंवेद्यो ऽर्थः स एवात्मा ॥  
</details>
  
योगिनाम् अपि भासन्ते  
न दृशो दर्शनान्तरे।  
स्वसंविदेकमानास् ता  
भान्ति मेयपदे ऽपि वा  ॥ १,४।५ ॥  
  
<details><summary>वृत्तिः</summary>
सर्वज्ञानाम् अपि प्रमात्रान्तरगतोपलम्भाः स्वसंविन्मात्रवेद्यस्वभावाः स्वात्मारूढा एव भासेरन्, अतश् च तेषां योगिनां परात्मतापत्तिर् एव तत्त्वम् । प्रमेयकक्ष्यायाम् अपि घटादिवत् प्रातिस्विकेन शुद्धबोधात्मना रूपेणावभासेरन् यदि तथा सम्भवेत् ।  
</details>
  
स्मर्यते यद् दृग् आसीन् मे  
सैवम् इत्य् अपि भेदतः।  
तद् व्याकरणम् एवास्या  
मया दृष्टम् इति स्मृतेः  ॥ १,४।६ ॥  
  
<details><summary>वृत्तिः</summary>
मया दृष्टम् इति प्रमात्रान्तर्गतदर्शनपरामर्शात्मिकाया एव स्मृतेर् विभज्य कथनम्, एतद् एवम् अनुभवो ऽसौ ममाभूद् इति भेदेनापि निर्देशः ।  
</details>
  
या च पश्याम्य् अहम् इमं  
घटो ऽयम् इति वावसा।  
मन्यते समवेतं साप्य्  
अवसातरि दर्शनम्  ॥ १,४।७ ॥  
  
<details><summary>वृत्तिः</summary>
परःस्थितार्थविकल्पने ऽपि घटम् इमं पश्यामि घटो ऽयम् इति वा प्रमातृमयम् एव दर्शनं प्रत्यवमृश्यते ॥  
</details>
  
तन् मया दृश्यते दृष्टो  
ऽयं स इत्य् आमृशत्य् अपि।  
ग्राह्यग्राहकताभिन्नाव्  
अर्थौ भातः पमातरि  ॥ १,४।८ ॥  
  
<details><summary>वृत्तिः</summary>
तस्माद् दृक्परामर्शपुरःसारायां स्मृतौ विकल्पमात्रे वा दृक्षब्दानुवेधं विनापि स इत्य् अयम् इति वार्थमात्रनिर्देशेन सर्वत्रैकप्रमातृलीनव् एवानुभाव्यानुभावकौ मायाकृतविच्छिन्नावभासव् अपि प्रकाशेते ॥  
</details>
  
इति ज्ञानाधिकारे चतुर्थम् आह्निकम् ॥  

वर्तमानावभासानां  
भावानाम् अवभासनम्।  
अन्तःस्थितवताम् एव  
घटते बहिर् आत्मना  ॥ १,५।१ ॥  
  
<details><summary>वृत्तिः</summary>
प्रत्यक्षे ऽपि यावद् अर्थानां भेदेनावभासः प्रमात्रन्तर्लीनानाम् एव सतां युक्तः ॥  
</details>
  
प्रागिवार्थो ऽप्रकाशः स्यात्  
प्रकाशात्मतया विना।  
न च प्रकाशो भिन्नः स्याद्  
आत्मार्थस्य प्रकाशता  ॥ १,५।२ ॥  
  
<details><summary>वृत्तिः</summary>
प्रमातृसञ्ज्ञप्रकाशस्वरूपतां विना यथादौ घटो ऽस्य नावभासस् तथा ज्ञानकाले ऽपि स्यात्, प्रकाशमानता चार्थस्य प्रकाशः स्वरूपतो न तु भिन्नः ॥  
</details>
  
भिन्ने प्रकाशे चाभिन्ने  
सङ्करो विषयस्य तत्।  
प्रकाशात्मा प्रकाश्यो ऽर्थो  
नाप्रकाशश् च सिद्ध्यति  ॥ १,५।३ ॥  
  
<details><summary>वृत्तिः</summary>
प्रकाशमात्रं चार्थाद् भिन्नं सर्वार्थसाधारणं तस्य घटस्य प्रकाशो ऽयम् अयं पटस्यैवेति विषयनियमो निर्निबन्धनः । तस्माद् अर्थस्य सिद्धिः प्रकाशात्मतायत्ता ॥  
</details>
  
तत्तदाकस्मिकाभासो  
बाह्यं चेद् अनुमापयेत्।  
न ह्य् अभिन्नस्य बोधस्य  
विचित्राभासहेतुता  ॥ १,५।४ ॥  
  
<details><summary>वृत्तिः</summary>
जडानाम् आभासमानतैव सत्तासिद्धिः सा च आभासात्मतैव । ततश् च बोधमात्रम् एकम् एवात्र तत्त्वम् । तस्याविशेषे ऽपि क्रमेण विशिष्यमाणो ऽर्थावभासस् ततो ऽन्यम् अप्रकाशमानं हेतुतया बाह्यम् अर्थम् ऊहयेद् इन्दियवत् ॥  
</details>
  
न वासनाप्रबोधो ऽत्र  
विचित्रो हेतुताम् इयात्।  
तस्यापि तत्प्रबोधस्य  
वैचित्र्ये किम् निबन्धनम्  ॥ १,५।५ ॥  
  
<details><summary>वृत्तिः</summary>
विचित्रवासनाप्रबोधो न बोधाद् भिन्नः, तस्यापि वैचित्र्ये को हेतुः । ततो बाह्य एवार्थो भिन्नाभासहेतुः ॥  
</details>
  
स्याद् एतद् अवभासेषु  
तेष्व् एवावसिते सति।  
व्यवहारे किम् अन्येन  
बाह्येनानुपपत्तिना  ॥ १,५।६ ॥  
  
<details><summary>वृत्तिः</summary>
आभासमानैर् एव अर्थैर् व्यवहारः, ते चाभासात्मकाः सन्तु का क्षतिः । तत् किं बाह्येन कार्यं तावता लोकयात्रासमाप्तेः । बाह्यश् चार्थः प्रमाणबाधितः सावयवो विरुद्धधर्माध्यासादेर् निरवयवश् च दिक्षट्कयोगादेर् बहुशः ॥  
</details>
  
चिदात्मैव हि देवो ऽन्तः-  
स्थितम् इच्छावशाद् बहिः।  
योगीव निरुपादानम्  
अर्थजातं प्रकाशयेत्  ॥ १,५।७ ॥  
  
<details><summary>वृत्तिः</summary>
चित्तत्त्वम् एव ईश्वरत्वात् स्वात्मरूपतया उपपन्नाभासनम् अनन्तशक्तित्वाद् इच्छावशान् मृदादिकारणं विनैव बाह्यत्वेन घटपटादिकम् अर्थराशिं प्रकाशयेत् ॥  
</details>
  
अनुमानम् अनाभात-  
पूर्वे नैवेष्टम् इन्द्रियम्।  
आभातम् एव बीजादेर्  
आभासाद् धेतुवस्तुनः   ॥ १,५।८ ॥  
  
<details><summary>वृत्तिः</summary>
पूर्वावभातान्तःस्थित एवार्थे नान्तरीयकार्थदर्शनवशात् तत्तद्देशकालादियोजनया विमर्शनम् अनुमानम् । इन्द्रियम् अप्य् अनुमीयते किञ्चिन्मात्रं निमित्तं तच् च बीजाद्याभासाद् आभासितम् एव ॥  
</details>
  
आभासः पुनराभासद्  
बाह्यस्यासीत् कथं चन।  
अर्थस्य नैव तेनास्य  
सिद्धिर् नाप्य् अनुमानतः  ॥ १,५।९ ॥  
  
<details><summary>वृत्तिः</summary>
घटाद्याभासाद् बाह्यस्यानुपपत्तेर् नासीद् आभासः, ततस् तत्र नानुमानाद् अपि सिद्धिः ॥  
</details>
  
स्वामिनश् चात्मसंस्थस्य  
भावजातस्य भासनम्।  
अस्त्य् एव न विना तस्माद्  
इच्छामर्शः प्रवर्तते  ॥ १,५।१० ॥  
  
<details><summary>वृत्तिः</summary>
चिदात्मनश् चेश्वरस्य आत्मनीवाभेदेनार्थेष्व् अपि प्रकाशे ऽस्त्य् अन्यथा प्रतिभासमानार्थैकविषयो निर्मातृतामयो विमर्श इच्छारूपो न स्यात् ॥  
</details>
  
स्वभावम् अवभासस्य  
विमर्शं विदुर् अन्यथा।  
प्रकाशो ऽर्थोपरक्तो ऽपि  
स्फटिकादिजडोपमः  ॥ १,५।११ ॥  
  
<details><summary>वृत्तिः</summary>
प्रकाशस्य मुख्य आत्मा प्रत्यवमर्शः, तं विना अर्थभेदिताकारस्याप्य् अस्य स्वच्छतामात्रं न त्व् अजाड्यं चमत्कृतेर् अभावात् ॥  
</details>
  
आत्मात एव चैतन्यं  
चित्क्रिया चितिकर्तृता।  
तात्पर्येणोदितस् तेन  
जडात् स हि विलक्षणः  ॥ १,५।१२ ॥  
  
<details><summary>वृत्तिः</summary>
आत्मद्रव्यस्य भावात्मकम् अप्य् एतज् जडाद् भेदकतया विमर्शाख्यं मुख्यं रूपम् उक्तं चैतन्यं दृशिशक्तिश् चितिर् इति [अदोप्त् वर्: चितिशक्तिर् दृशिर् इति] । सा चेतनक्रिया चितिकर्तृतैव ॥   
</details>
  
चितिः प्रत्यवमर्शात्मा  
परा वाक् स्वरसोदिता।  
स्वातन्त्र्यम् एतन् मुख्यं  
तद् ऐश्वर्यं परमात्मनः  ॥ १,५।१३ ॥  
  
<details><summary>वृत्तिः</summary>
अभिन्नवाच्याद्या वाग् एषा नित्यचित्स्वरूपत्वेनानाद्यन्तापरतन्त्रा, भावान्तरानपेक्षं शुद्धम् एतत् स्वातन्त्र्यम् ऐश्वर्यसञ्ज्ञम् ॥  
</details>
  
सा स्फुरत्ता महासत्ता  
देशकालाविशेषिनी।  
सैषा सारतया प्रोक्ता  
हृदयं परमेष्ठिनः  ॥ १,५।१४ ॥  
  
<details><summary>वृत्तिः</summary>
स्फुरद्रूपता स्फुरणकर्तृता अभावाप्रतियोगिन्य् अभावव्यापिनी सत्ता भवत्ता भवनकर्तृता नित्या देशकालास्पर्शात् सैव प्रत्यवमर्शात्मा चितिक्रियाशाक्तिः । सा विश्वात्मनः परमेश्वरस्य स्वात्मप्रतिष्ठारूपा हृदयम् इति तत्र तत्रागमे निगद्यते ॥  
</details>
  
आत्मानम् अत एवायं  
ज्ञेयीकुर्यात् पृथक्स्थिति।  
ज्ञेयं न तु तदौन्मुख्यात्  
खण्ड्येतास्य स्वतन्त्रता   ॥ १,५।१५ ॥  
  
<details><summary>वृत्तिः</summary>
एतादृशशुद्धस्वातन्त्र्यवशान् नैष पृथग् एव लब्धप्रतिष्ठं वस्त्व् अवैति, अपि त्व् अज्ञेयम् आत्मानम् अनियन्त्रितप्रभावतया ज्ञेयीकरोति । भिन्नज्ञेयसापेक्षत्वे ज्ञानकर्तृता म्लायेत् ॥  
</details>
  
स्वातन्त्र्यामुक्तात्मानं  
स्वातन्त्र्याद् अद्वयात्मनः।  
प्रभुर् ईशादिसङ्कल्पैर्  
निर्माय व्यवहारयेत्  ॥ १,५।१६ ॥  
  
<details><summary>वृत्तिः</summary>
अत एव वेद्यैकीभावलक्षणपूर्णतामयात् स्वातन्त्र्यात् तदानीन्तनम् एव वेदकम् आत्मानम् ईश्वरः शिवो वेदितेत्य् एवमादिविकल्पैर् आभासयति भावनादिव्यवहारार्थम् ॥  
</details>
  
नाहन्तादिपरामर्श-  
भेदाद् अस्यानयतात्मनः।  
अहम्मृश्यतयाइवास्य  
सृष्तेस् तिङ्वाच्यकर्मवत्  ॥ १,५।१७ ॥  
  
<details><summary>वृत्तिः</summary>
वर्तमानप्रमातृभावे नाहम्प्रत्यवमर्शस्य प्रमेयत्वेनेदन्ता । विमर्शभेदे चाभासभेदे च प्रमातैवेश्वरशब्देन सृष्टो ऽहं परामर्शव्यवधानेन केवलम्, यथा क्रियादिशब्देन पचत्यादिवाच्यो ऽर्थः । यथाहुः क्रियागुणजातिसम्बन्धादिशाब्दैर् न क्रियादय उच्यन्ते पचत्यादिमुखेनाभिधानात् । ईश्वरशब्दाद् आत्मशब्दाच् चाहम् इति परामृशन् न एवात्मानम् अवैति न साक्षात्, प्रतीतिस् त्व् अस्त्य् एव स्मृत्येवानुभवमुखेनानुभूतस्य ॥  
</details>
  
मायाशक्त्या विभोः सैव  
भिन्नसंवेद्यगोचरा।  
कथिता ज्ञानसङ्कल्पा-  
-ध्यवसायादिनामभिः  ॥ १,५।१८ ॥  
  
<details><summary>वृत्तिः</summary>
प्रकाशात्मनः परमेश्वरस्य मायाशक्त्या स्वात्मरूपं विश्वं भेदे आभास्यते । ततः सैव चितिर् ज्ञानम् अध्यक्षम् । तस्यैव भिन्नस्याभातस्य स्मृतिः सङ्कल्पो ऽध्यवसायो मनोबुद्धिरूपत्वे ऽपि चितिर् एव ॥   
</details>
  
साक्षात्कारक्षणे ऽप्य् अस्ति  
विमर्शः कथम् अन्यथा।  
धावनाद्य् उपपद्येत  
प्रतिसन्धानवर्जितम्  ॥ १,५।१९ ॥  
  
<details><summary>वृत्तिः</summary>
साक्षात्कारलक्षणे ज्ञाने ऽपि चितो ऽर्थप्रत्यवमर्शो ऽस्ति सूक्ष्मः, वाचनधावनादौ शीघ्रक्रिया तत्तद्दृश्यमानदेशाद्युपादित्साजिहासानुसन्धानेन हि भवेत् ॥  
</details>
  
घटो ऽयम् इत्य् अध्यवसा  
नामरूपातिरेकिणी।  
परेशशक्तिर् आत्मेव  
भासते न त्व् इदन्तया  ॥ १,५।२० ॥  
  
<details><summary>वृत्तिः</summary>
अयम् इति घट इति वाध्यवसायो भिन्नप्रकाशमाननामरूपातिरिक्तश् चितिशक्तिमय एवात्मेवाभेदेन अवभासते ॥  
</details>
  
केवलं भिन्नसम्वेद्य-  
देशकालानुरोधतः।  
ज्ञानस्मृत्यवसायादि  
सक्रमं प्रतिभासते  ॥ १,५।२१ ॥  
  
<details><summary>वृत्तिः</summary>
चित्तत्त्वस्य मायाशक्त्या भिन्नं घटादि संवेद्यं तत्तद्देशकालभिन्नं प्रकाश्यते यस्याभेदेनावष्टम्भाद् विभिन्नदेशकालादिना ज्ञानस्मृत्याद्याभासते ॥  
</details>
  
इति ज्ञानाधिकारे पञ्चमम् आह्निकम् ॥  

अहम्प्रत्यवमर्शो यः  
प्रकाशात्मापि वाग्वपुः।  
नासौ विकल्पः स ह्य् उक्तो  
द्वयाक्षेपी विनिश्चयः  ॥ १,६।१ ॥  
  
<details><summary>वृत्तिः</summary>
प्रकाशस्यात्मन्य् अहमिति परावाग्रूपत्वात् साभिलापो ऽपि स्वभावभूतः प्रत्यवमर्शो न विकल्प इत्य् उच्यते, स हि प्रतियोगिनिषेधपूर्वो निश्चयो न चात्र प्रतियोगिसम्भवः ॥  
</details>
  
भिन्नयोर् अवभासो हि  
स्याद् घटाघटयोर् द्वयोः।  
प्रकाशस्येव नान्यस्य  
भेदिनस् त्व् अवभासनम्  ॥ १,६।२ ॥  
  
<details><summary>वृत्तिः</summary>
प्रकाशाद् द्वितीयस्य भिन्नस्य प्रतियोगिनो ऽप्रकाशसञ्ज्ञस्यानवभासने प्रकाशेतरत्वं न स्यात् । तस्यानाभासे व्यपोहनायोगाद् विकल्पताहानिः ॥  
</details>
  
तथा च  
  
तदतत्प्रतिभाभाजा  
मात्रैवातद्व्यपोहनात्।  
तन्निश्चयनमुक्तो हि  
विकल्पो घट इत्य् अयम्  ॥ १,६।३ ॥  
  
<details><summary>वृत्तिः</summary>
प्रमातुर् एव स्वतन्त्रस्यान्तर्लीनतदतदर्थाभासस्य अतदपोहनेन घट इति निश्चयो विकल्पो नाम व्यापारः ॥  
</details>
  
चित्तत्त्वं मायया हित्वा  
भिन्न एवावभाति यः।  
देहे बुद्धाव् अथ प्राणे  
कल्पिते नभसीव वा  ॥ १,६।४ ॥  
  
प्रमातृत्वेनाहम् इति  
विमर्शो ऽन्यव्यपोहनात्।  
विकल्प एव स पर-  
प्रतियोग्य् अवभासजः  ॥ १,६।५ ॥  
  
<details><summary>वृत्तिः</summary>
चिदचित्तत्त्वस्यैवेश्वरस्य मायाशक्त्या भेदावभासिनि शरीरे बुद्धव् आन्तरे वा स्पर्शे तदुत्तीर्णे वाकाश इव शून्य एव विकल्पिते ऽहमिति प्रमातृभावेन विमर्शः, तत्तदाभासमानशरीरादिप्रतियोग्यपोहनकरणाद् घटो ऽयम् इतिवद् विकल्प एव ॥  
</details>
  
कादाचित्कावभासे या  
पूर्वाभासादियोजना।  
संस्कारात् कल्पना प्रोक्ता  
सापि भिन्नावभासिनि  ॥ १,६।६ ॥  
  
<details><summary>वृत्तिः</summary>
विछिन्नविच्छिन्नेषु शून्यदेहाद्याभासभेदेषु पूर्वाभासाहङ्काराख्यानाम् ऐक्ययोजनान्तःपूर्वाभासस्थितिलक्षणसंस्काराश्रिता प्रमातृव्यापाररूपा कल्पनैव प्रत्यभिज्ञाख्या ॥  
</details>
  
तद् एवं व्यवहारे ऽपि  
प्रभुर् देहादिम् आविशन्।  
भान्तम् एवान्त अर्थौघम्  
इच्छया भासयेद् बहिः  ॥ १,६।७ ॥  
  
<details><summary>वृत्तिः</summary>
आदिसर्गे वा व्यवहारे ऽपि वा महेश्वरो मायाशक्त्या देहादिम् आत्मत्वेन अभिनिविश्य प्रमातारं कुर्वन्न् अन्तःस्थितं विभान्तम् एव तं तम् अर्थं क्रमेण बहीरूपं कर्तृशक्त्या भासयति । तथाभासनम् एवोत्पादनम् । अस्य देहाद्यनाविष्टस्य तु स्वतो युगपद् अहमिदम् इति सर्वार्थप्रकाशः ॥  
</details>
  
एवं स्मृतौ विकल्पे वाप्य्  
अपोहनपरायणे।  
ज्ञाने वाप्य् अन्तराभासः  
स्थित एवेति निश्चितम्  ॥ १,६।८ ॥  
  
<details><summary>वृत्तिः</summary>
सर्वसंवित्सु सर्वार्थावभासः प्रमातृसंलीनश् चित्तत्त्ववद् आनुरूप्येण प्रकाशमानः सदा स्थित एव ॥  
</details>
  
किं तु नैसर्गिको ज्ञाने  
बहिराभासनात्मनि।  
पूर्वानुभवरूपस् तु  
स्थितः स स्मरणादिषु   ॥ १,६।९ ॥  
  
<details><summary>वृत्तिः</summary>
ज्ञाने बहिराभासनरूपे सहज एव चित्तत्त्वस्यान्तरर्थावभासः, स्मृत्यादौ तु पूर्वानुभवात्मा । अत एव स्मृतिः संस्कारजोच्यते ॥  
</details>
  
स नैसर्गिक एवास्ति  
विकल्पे स्वैरचारिणि।  
यथाभिमतसंस्थाना-  
-भासनाद् बुद्धिगोचरे  ॥ १,६।१० ॥  
  
<details><summary>वृत्तिः</summary>
अवतन्त्रस् तु विकल्पश् चक्षुराद्यगोचरम् अपि बुद्धविषयतापादनेन यथारुचि पूर्वानुभूतत्वाविमर्शनेन नवम् एव तं तम् अर्थम् आभासयति सन्निवेशविशेषं च । तत्रासव् अर्थः सहज एवास्ति ॥   
</details>
  
अत एव यथाभीष्ट-  
समुल्लेखावभासनात्।  
ज्ञानक्रिये स्फुटे एव  
सिद्धे सर्वस्य जीवतः  ॥ १,६।११ ॥  
  
<details><summary>वृत्तिः</summary>
अपूर्वार्थनिर्माणज्ञानसामार्थ्याच् च विकल्प एव सर्वस्य सर्वज्ञत्वं सर्वकर्तृत्वं च स्फुटम्  
</details>
  
इति ज्ञानाधिकारे षष्ठम् आह्निकम्  

सप्तमम् आह्निकम्  
  
या चैषा प्रतिभा तत्तत्-  
पदार्थक्रमरूषिता।  
अक्रमानन्तचिद्रूपः  
प्रमाता स महेश्वरः  ॥ १,७।१ ॥  
  
<details><summary>वृत्तिः</summary>
तत्तत्पदार्थक्रमाच्छुरितश् चैषो ऽन्तःस्थित एव आभासः सर्वसंवित्कालव्याप्यक्रमानन्तचिन्मय आत्मसञ्ज्ञः प्रमाता स्वाङ्गभूते प्रमेये निर्मातृतया महेश्वरश् च ॥  
</details>
  
तत्तद्विभिन्नसंवित्ति-  
मुखैर् एकप्रमातरि।  
प्रतितिष्ठत्सु भावेषु  
ज्ञातेयम् उपपद्यते  ॥ १,७।२ ॥  
  
<details><summary>वृत्तिः</summary>
अनेकसंवित्स्रोतोमुखैर् एकप्रमातृसिन्धुम् उपलीय भावभेदाः कार्यकारणतादिव्यवहारसमन्वयं भजन्ते ॥  
</details>
  
देशकालक्रमजुषाम्  
अर्थानां स्वसमापिनाम्।  
सकृदाभाससाध्यो ऽसाव्  
अन्यथा कः समन्वयः  ॥ १,७।३ ॥  
  
<details><summary>वृत्तिः</summary>
स्वरूपम् अवभासनं च भावानां स्वात्मपरिनिष्ठितम् एव । युगपदेकाभासनिबन्धनश् चैषां समन्वयः । स अभिन्नः प्रमातृलीनतया कल्पते ।   
</details>
  
प्रत्यक्षानुपलम्भानां  
तत्तद्भिन्नांशपातिनाम्।  
कार्यकारणतासिद्धि-  
हेतुतैकप्रमातृजा  ॥ १,७।४ ॥  
  
<details><summary>वृत्तिः</summary>
कार्यकारणभाव इव तत्सिद्धिर् अपि प्रत्यक्षानुपलम्भैर् एकप्रमातृमुखेन समन्वयम् आगत्य क्रियते, असमन्विताः प्रत्यक्षानुपलम्भाः क्रमिकस्वविषयमात्रज्ञापनक्षीणा नान्योन्यापेक्षोपलक्षणक्षमाः ॥  
</details>
  
स्मृतौ यैव स्वसंवित्तिः  
प्रमाणं स्वात्मसम्भवे।  
पूर्वानुभवसद्भावे  
साधनं सैव नापरम्  ॥ १,७।५ ॥  
  
<details><summary>वृत्तिः</summary>
पूर्वानुभस्वसंवेदनस्य अभावात् स्मृतिस्वसंवेदनम् एव अत्रैकार्थाभासमयप्रमातृरूपं स्मृतिस्वरूप इव प्रमाणम् । स्मृतेः पूर्वानुभवाभासाभावे कार्यकारणभावासिद्धेर् न कार्यलिङ्गता ॥  
</details>
  
बाध्यबाधकभावो ऽपि  
स्वात्मनिष्ठाविरोधिनाम्।  
ज्ञानानाम् उदियाद् एक-  
प्रमातृपरिनिष्ठितेः  ॥ १,७।६ ॥  
  
<details><summary>वृत्तिः</summary>
भिन्नस्वाभासमात्रनिष्ठानां ज्ञानानां को विरोधः, तत् कथं बाध्यबाध्कत्वम् । एकप्रामातृविश्रान्तौ तु युक्तम् ॥  
</details>
  
विविक्तभूतलज्ञानं  
घटाभावमतिर् यथा।  
तथा चेच्छुक्तिकाज्ञानं  
रूप्यज्ञानाप्रमात्ववित्  ॥ १,७।७ ॥  
  
<details><summary>वृत्तिः</summary>
इह भूतले घटो नास्तीति घटाभावज्ञानं केवलभूतलज्ञानम् एव शून्यभूतलस्य घटाभावरूपत्वात् । तथैव यदि शुक्तिकारजतयोर् अपरस्परात्मत्वाच् छुक्तिकाज्ञानं रजताज्ञानम् इति प्रत्यक्षं बाधकम् ॥  
</details>
  
नैवं शुद्धस्थलज्ञानात्  
सिद्ध्येत् तस्याघटात्मना।  
न तूपलब्धियोग्यस्याप्य्  
अत्राभावो घटात्मनः  ॥ १,७।८ ॥  
  
<details><summary>वृत्तिः</summary>
केवलभूतलज्नानाद् भूतलस्याघटात्मता सिध्यति, न तु तत्राधारे भिन्नो दर्शनयोग्यो ऽपि घटो नास्ति ॥  
</details>
  
विविक्तं भूतलं शश्वद्  
भावानां स्वात्मनिष्ठितेः।  
तत् कथं जातु तज्ज्ञानं  
भिन्नस्याभावसाधनम्  ॥ १,७।९ ॥  
  
<details><summary>वृत्तिः</summary>
भूतलम् अभूतलविविक्तं सदैव तत् कथं तज्ज्ञानं कदाचिद् एव तत्र भिन्नघटाभावं साधयेत् । भिन्नघटविविक्तता च भूतलस्य कदाचित् कं रूपं स्याद् यदि घटसहिततापि कदाचित् स्वरूपं भवेत्, न त्व् एवम् । पदार्तौ द्वव् एव स्वात्मपरिनिष्ठितौ, साहित्यं न तदतिरिक्तम् उभयात्मकम् एकरूपम् । ज्ञानम् एकं तूभयाभाससंसर्गात्मकम् अप्य् एकाभासज्ञानान्तराभावरूपम् । वस्तु पुनः स्वात्मनिष्ठम् एव परिच्छिनत्तीति न वस्तुबलेन प्रदेशदर्शनात् प्रदेशसिद्धिवद् घटाभावसिद्धिः । उभयाभासैकज्ञानात्मककार्याभावात् तु स्यात् । न चैवं व्यवधानेन प्रतीतिः प्रदेशदर्शनाद् एव तत्सिद्धेः ॥  
</details>
  
किम् त्व् आलोकचयो ऽन्धस्य  
स्पर्शो वोष्णादिको मृदुः।  
तत्रास्ति साधयेत् तस्य  
स्वज्ञानम् अघटात्मताम्  ॥ १,७।१० ॥  
  
<details><summary>वृत्तिः</summary>
प्रदेशेष्व् आलोकपुरं सन्तमसे मृदुम् उष्णादिकं स्पर्शं वा घटरूपस्पर्शाभावात्मकम् अनुभूयालोकादि घटाभावो ऽत्रास्ति, घटो नास्तीति व्यवहर्तुं युक्तम् ॥  
</details>
  
पिशाचः स्याद् अनालोको ऽप्य्  
आलोकाभ्यन्तरे यथा।  
अदृश्यो भूतलस्यान्त  
न निषेध्यः स सर्वथा  ॥ १,७।११ ॥  
  
<details><summary>वृत्तिः</summary>
न चैवम् आलोकस्य पिशाचान्यत्वात् तत्र पिशाचनिषेधप्रसङ्गः, स ह्य् अदृश्यो ऽन्यत्वे ऽपि यथा मृद्गोलकस्याप्य् अन्तरनिवार्यस् तथालोकस्यान्तरे । ततस् तस्य अन्यमत इवास्मन्मते ऽपि नादृश्यत्वाद् अभावसिद्धिः ॥  
</details>
  
एवं रूप्यविदाभाव-  
रूपा शुक्तिमतिर् भवेत्।  
न त्व् आद्यरजतज्ञप्तेः  
स्याद् अप्रामाण्यवेदिका  ॥ १,७।१२ ॥  
  
<details><summary>वृत्तिः</summary>
शुक्तिज्ञानम् एव रजतज्ञानाभावरूपं सिध्यति, तदानीन्तनशुक्तिज्ञानानुभवेन न भिन्नस्यातीतस्य रूप्यज्ञानस्याप्रामाण्यम् ॥  
</details>
  
धर्म्यसिद्धेर् अपि भवेद्  
बाधा नैवानुमानतः।  
स्वसंवेदनसिद्धा तु  
युक्ता सैकप्रमातृजा  ॥ १,७।१३ ॥  
  
<details><summary>वृत्तिः</summary>
शुक्तिकाज्ञानकाले च न पूर्वं रजतज्ञानम् अस्ति । ततः स धर्मी न सिद्ध इति नानुमानेन बाधा, एकप्रमातृमयस्वसंवेदने त्व् एकदेशावष्टम्भ्युभयज्ञानमयसम्बन्धभासनात् सिध्यति । पश्चात्संवादः प्रत्यक्षस्वसंवेदने पूर्वस्यापि तस्य भासनाद् एकं प्रमाणम् इतरद् अन्यथेति भवति । संवादो ऽप्य् एकप्रमातृकृतः ॥  
</details>
  
इत्थम् अत्यर्थभिन्नार्था-  
-वभासखचिते विभौ।  
समलो विमलो वापि  
व्यवहारो ऽनुभूयते  ॥ १,७।१४ ॥  
  
<details><summary>वृत्तिः</summary>
मायाशक्त्या भेदविषयो ऽयं सर्वो व्यवहारस् तथाज्ञानैनां शुद्धो ऽज्ञानान्धानां तु मलिनस् तत्तद्भिन्नार्थावभासभाजि भगवति सम्भाव्यते ऽनुभवेन ॥  
</details>
  
इति ज्ञानाधिकारे सप्तमम् आह्निकम् ॥  

तात्कालिकाक्षसामक्ष्य-  
सापेक्षाः केवलं क्व चित्।  
आभासा अन्यथान्यत्र त्व्  
अन्धान्धतमसादिषु  ॥ १,८।१ ॥  
  
<details><summary>वृत्तिः</summary>
आभासाः कदाचित् सन्निहितप्रत्यक्षाक्षिप्ता घटो ऽयम् इति व्यवहारहेतवः, अन्धतमसादौ तु पूर्वानुभवोत्थिताः ॥  
</details>
  
विशेषो ऽर्थावभासस्य  
सत्तायां न पुनः क्व चित्।  
विकल्पेषु भवेद् भावि-  
भवद्भूतार्थगामिषु  ॥ १,८।२ ॥  
  
<details><summary>वृत्तिः</summary>
स्मृत्युत्प्रेक्षारूपेषु प्रत्यक्षपृष्ठपातिषु स्वतन्त्रेषु वान्येषु विकल्पेषु कालत्रयविषयेष्व् अर्थावभासो ऽन्तस् तुल्य एवावस्थितः ॥  
</details>
  
सुखादिषु च सौख्यादि-  
हेतुष्व् अपि च वस्तुषु।  
अवभासस्य सद्भावे ऽप्य्  
अतीतत्वात् तथा स्थितिः  ॥ १,८।३ ॥  
  
<details><summary>वृत्तिः</summary>
सुखदुःखाद्याभासास् तत्साधनाभासाश् च सदैवान्तः सन्तो ऽपि न तदाह्लादादिमयीं स्थितिं कुर्वन्त्य् अतीतत्वाद् बहिस् तदानीम् अभावात् तदात्वविशिष्टानां च तथाकारित्वात् ॥  
</details>
  
गाढम् उल्लिख्यमाने तु  
विकल्पेन सुखादिके।  
तथा स्थितिस् तथैव स्यात्  
स्फुटम् अस्योपलक्षणात्  ॥ १,८।४ ॥  
  
<details><summary>वृत्तिः</summary>
कुतश् चित् प्रयत्ननिवेशात् स्वतन्त्रविकल्पोल्लिखितं स्फुटम् एव सुखादि जातं विकासादिहेतुः ॥  
</details>
  
भावाभावावभासानां  
बाह्यतोपाधिर् इष्यते।  
नात्मा सत्ता ततस् तेषाम्  
आन्तराणां सतां सदा  ॥ १,८।५ ॥  
  
<details><summary>वृत्तिः</summary>
सर्वेषाम् आभासानां भावाभावविषयानाम् अबहीरूपत्वे ऽपि सत्तास्त्य् एव स्मृत्यादौ, बाह्यत्वम् हि तेषाम् उपाधिर् न स्वरूपम् । अभावाभासस्यान्तःसत्तायाम् अपि बहिरभावात् तथात्वम् ॥  
</details>
  
आन्तरत्वात् प्रमात्रैक्ये  
नैषां भेदनिबन्धना।  
अर्थक्रियापि बाह्यत्वे  
सा भिन्नाभासभेदतः  ॥ १,८।६ ॥  
  
<details><summary>वृत्तिः</summary>
अन्तश् च सर्वेषाम् एव नीलसुखाद्या भासानाम् सदा सत्त्वे ऽपि प्रमातृमात्ररूपत्वात् कार्यकारणादिभेदाश्रया नार्थक्रिया, प्रमातुर् भेदे ऽपि बौद्धचाक्षुषत्वादिभेदेनाभासभेदाद् आभासाश्रितार्थकारितापि भिद्यते रूपादीनाम् ॥  
</details>
  
चिन्मयत्वे ऽवभासानाम्  
अन्त एव स्थितिः सदा।  
मायया भासमानानां  
बाह्यत्वाद् बहिर् अप्य् असौ  ॥ १,८।७ ॥  
  
<details><summary>वृत्तिः</summary>
चित्स्वरूपत्वेनाभासानां सदान्तस्तत्त्व एव स्थितिः । मायाशक्त्या बहिः प्रत्यक्षत्वेन प्रकाश्यमानेषु भावेषु प्रकाशाव्यतिरिक्तेषु बहिराभास इत्य् उच्यते, तद् अपि तेषाम् आन्तरत्वम् एव सिसृक्षादौ तु भावानाम् अपि ॥   
</details>
  
विकल्पे यो ऽयम् उल्लेखः  
सो ऽपि बाह्यः पृथक्प्रथः।  
प्रमात्रैकात्म्यम् आन्तर्यं  
ततो भेदो हि बाह्यता  ॥ १,८।८ ॥  
  
<details><summary>वृत्तिः</summary>
विकल्पे घटाद्युल्लेखश् चक्षुराद्यगोचरे ऽपि पृथगाभासाद् बाह्य एव । अहंविमर्शो ह्य् आन्तरत्वं, इदम् इति तु बाह्यता । एवं च घटादीनाम् उभयी बाह्यता बाह्यान्तःकरणद्वयीवेद्यता, सुखादेस् त्व् एकान्तःकरणवेद्यतैव ॥  
</details>
  
उल्लेखस्य सुखादेश् च  
प्रकाशो बहिर् आत्मना।  
इच्छातो भर्तुर् अध्यक्ष-  
रूपो ऽक्षादिभुवां यथा  ॥ १,८।९ ॥  
  
<details><summary>वृत्तिः</summary>
उल्लेखसुखदुःखलज्जादीनां चाक्षुषानां रूपादीनाम् इवेश्वरस्य शक्त्या साक्षात्करणरूपो बौद्धः प्रकाशः ॥  
</details>
तदैक्येन विना न स्यात्  
संविदां लोकपद्धतिः।  
प्रकाशैक्यात् तद् एकत्वं  
मातैकः स इति स्थितम्  ॥ १,८।१० ॥  
  
<details><summary>वृत्तिः</summary>
तत्तद्विभिन्नसंविदनुसन्धानेन हि व्यवहारः । एकश् च प्रकाशात्मा तदनुसन्धानरूपः स एव चैकः प्रमाता परमात्मसञ्ज्ञः ॥  
</details>
  
स एव विमृशत्त्वेन  
नियतेन महेश्वरः।  
विमर्श एव देवस्य  
शुद्धे ज्ञानक्रिये यतः  ॥ १,८।११ ॥  
  
<details><summary>वृत्तिः</summary>
स परमात्मा चिद्रूपोविमर्शाख्येनैव मुख्यस्वभावेनाव्यबिचारिणा महेश्वरः । चित्तत्त्वस्य विश्वात्मनः शिवसञ्ज्ञस्याहंविमर्शनम् एव शुद्धे ज्ञानक्रिये, भिन्नाभिन्नज्ञेयकार्यगते त्व् ईश्वरस्य शुद्धाशुद्धे, भिन्नार्थविषये तु पुंसः सत्त्वरजोवृत्तिरूपे प्रकाशप्रवृत्तिसञ्ज्ञे तमसा सङ्कुचिते ऽशुद्धे एव॥  
</details>
  
इति ज्ञानाधिकारे ऽष्टमाह्निकम् ॥  
  
इति ज्ञानाधिकारः ॥  
  
**************************************************************************  
  