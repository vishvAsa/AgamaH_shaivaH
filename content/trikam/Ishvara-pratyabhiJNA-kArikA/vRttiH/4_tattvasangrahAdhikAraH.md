+++
title = "४ तत्त्वसङ्ग्रहाधिकारः"

+++
  
स्वात्मैव सर्वजन्तूनाम्  
एक एव महेश्वरः।  
विश्वरूपो ऽहम् इदम् इत्य्  
अखण्डामर्शबृंहितः  ॥ ४।१ ॥  
  
<details><summary>वृत्तिः</summary>
एकः प्रथमोपादेयतुर्यदशायाम् अखण्डितग्राहकाखण्डितग्राह्यतन्मेलनाचमत्कारोपबृंहितः साधारण एव सर्वप्राणिनाम् आत्मा विश्वरूपो महेश्वरः ॥  
</details>
  
तत्र स्वसृष्टेदम्भागे  
बुद्ध्यादिग्राहकात्मना।  
अहङ्कारपरामर्श-  
पदम् नीतम् अनेन तत्  ॥ ४।२ ॥  
<details><summary>वृत्तिः</summary>
महेश्वरस्य जृम्भामये ऽस्मिन् निर्गते तस्मिन्न् इदन्तापरामर्शे ग्राह्यं यन् निर्मितं बुद्धिः प्राणो ऽथ शून्यं तद् वेद्यैकदेशरूपम् अहङ्कारावमृश्यतापादनेन परिच्छिन्नग्राहकीकृतम् ॥  
</details>
  
स्वस्वरूपापरिज्ञान-  
मयो ऽनेकः पुमान् मतः।  
तत्र सृष्टौ क्रियानन्दौ  
भोगो दुःखसुखात्मकः  ॥ ४।३ ॥  
  
<details><summary>वृत्तिः</summary>
एतद् एव विश्वात्मनः परिमितत्वकरणम् अप्रत्यभिज्ञानम् उच्यते । एवं चानेकबुद्धिप्राणादिखण्डगतापराहङ्कारपरामर्शः परापरिज्ञानसञ्ज्ञः । प्रत्यकात्मनो बहवस्, तेषु प्रमातृरूपेषु महेश्वरेण स्वानन्दः स्वक्रियैककर्तृतानुसारिणी निर्मिता । स एव भोग आनन्दलेशाख्यः सुखसञ्ज्ञितः क्रियालवात्मा दुःखरूपः क्रिया दुःखं च वक्ष्यते ॥  
</details>
  
स्वाङ्गरूपेषु भावेषु  
पत्युर् ज्ञानं क्रिया च या।  
मायातृतीये ते एव  
पशोः सत्त्वं रजस् तमः   ॥ ४।४ ॥  
  
<details><summary>वृत्तिः</summary>
ईश्वरस्य ज्ञानक्रिये ते मायया सहिते पशोः सत्त्वरजस्तमांसि ॥  
</details>
  
भेदस्थितः शाक्तिमतः  
शक्तित्वं नापदिश्यते।  
एषां गुणानां करण-  
कार्यत्वपरिणामिनाम्  ॥ ४।५ ॥  
  
<details><summary>वृत्तिः</summary>
सत्त्वरजस्तमसां च भेदेनावभासान् न शक्तिव्यपदेशः शक्तिशक्तिमतोर् अभेदात् । वस्तुतः शक्तिविकासो विश्वम् ॥  
</details>
  
सत्तानन्दः क्रिया पत्युस्  
तदभावो ऽपि सा पशोह्।  
द्वयात्मा तद् रजो दुःखं  
श्लेषि सत्त्वतमोमयम्  ॥ ४।६ ॥  
  
<details><summary>वृत्तिः</summary>
ईश्वरस्यानन्तकर्तृता चमत्काररूपा क्रियोक्ता परमप्रकाशानन्दमयी, प्रत्यगात्मनस् तु तौ प्रकाशानन्दौ ग्राह्यभूतौ सत्त्वम् उच्यते । तदभावश् च तमः, सत्त्वतमसी प्रकाशानन्दतदभावरूपे द्वे अपि श्लेषात्मनी [रजः] । पशोः रजःसञ्ज्ञया क्रिया च दुःखं चोच्यते ॥  
</details>
  
ये ऽप्य् असामयिकेदन्ता-  
-परामर्शभुवः प्रभोः।  
ते विमिश्रा विभिन्नाश् च  
तथा चित्रावभासिनः   ॥ ४।७ ॥  
  
<details><summary>वृत्तिः</summary>
ये चैते महेश्वरस्येदंशब्दसङ्केतानुसन्धानं विनापि प्रकाशस्य परामर्शसारत्वाद् बालदशायाम् इवेदमर्थनिर्देश्या भावास्, ते ऽनेकाभाससामानाधिकरण्येन स्वलक्षणात्मनः पृथक्सामान्यरूपतया नानाकाराश् च तथा तन्निर्माणात् प्रथन्ते ॥  
</details>
  
ते तु भिन्नावभासार्थाः  
प्रकल्प्याः प्रत्यगात्मनः।  
तत्तद्विभिन्नसञ्ज्ञाभिः  
स्मृत्युत्प्रेक्षादिगोचरे  ॥ ४।८ ॥  
  
<details><summary>वृत्तिः</summary>
ते विभिन्नावभासाः सामान्यात्मनो ऽर्थास् तदनुभवसंस्कृतैः कृशो ऽहं दुःखी सुखी वाहम् इति विचित्रव्यपदेशविषयीक्रियमाणात्मभिः क्षेत्रज्ञैर् विकल्पनशक्त्या तत्तद्घटरजतशुक्लपटशकटादिनाम्नान्तस्प्रत्यवमर्शनीयत्वेन प्रदर्श्यन्ते स्मृतौ पूर्वानुभवाप्रमोषे, विचित्रोत्प्रेक्षादिषु तु स्वातन्त्र्येण । अयम् एव ग्राह्यग्राहकभेदावभासः शब्दमयः पशुभावे संसारबन्धः ॥  
</details>
  
तस्यासाधारणी सृष्टिर्  
ईशसृष्ट्युपजीविनी।  
सैषाप्य् अज्ञतया सत्यै-  
-वेशशाक्त्या तदात्मनः  ॥ ४।९ ॥  
  
स्वविश्रान्त्युपरोधाया-  
-चलया प्राणरूपया।  
विकल्पक्रियया तत्तद्-  
वर्णवैचित्र्यरूपया  ॥ ४।१० ॥  
  
<details><summary>वृत्तिः</summary>
क्षेत्रश् चेश्वररूप एव तत्तत्सामान्यरूपानर्थान् ईशशक्त्यैवापरिज्ञातया सर्वसाधारणार्थदर्शनसंस्कृतानन्यवेद्यान् निर्मिमीते । सा चेश्वरशाक्तिः स्वात्ममात्रविश्रान्तिविरोधाय मायाव्यपदेश्या तत्तत्ककारादिवर्णभेदशतानन्तगणना प्राणरूपेण चञ्चलताम् आपन्ना विकल्पाख्यव्यापारा तथान्तः सृजत्य् अर्थान् ॥  
</details>
  
साधारणो ऽन्यथा चैशः  
सर्गः स्पष्टावभासनात्।  
विकल्पहानैकाग्र्यात्  
क्रमेणेश्वरतापदम्  ॥ ४।११ ॥  
  
<details><summary>वृत्तिः</summary>
ईश्वरस्य तु सृष्टिः सर्वप्रमातॄणां साधारणी तेषां तन्मध्य एवोत्पादाद्, एकप्रमातृनियता चैकप्रमात्रावेशेन स्वप्नभ्रान्त्यादौ सृष्टिः । सा चाहम् इदम् इत्य् एतावत् परामर्शमयी भेदानुदयाद् विकल्पोज्झिता स्पष्टावभासा च । तत्रान्तरान्तरोद्यत्क्षेत्रज्ञव्यापारविकल्पननिर्ह्रासपरिशीलनेन संसारिणां क्रमेणैकरसैश्वर्योद्गमात् क्षेत्रज्ञताविमुक्तिः ॥  
</details>
  
सर्वो ममायं विभव  
इत्येवं परिजानतः।  
विश्वात्मनो विकल्पानां  
प्रसरे ऽपि महेशता  ॥ ४।१२ ॥+++(5)+++  
  
<details><summary>वृत्तिः</summary>
क्षेत्रज्ञस्यापीश्वर-शाक्त्यैव विकल्पारम्भ इति तद्-दशायाम् अपि परिज्ञातेश्वरभावस्य ममायं संसारमयो विभव इत्य् अभेदेन विश्वम् आविशतः परामर्शमात्रान् अशेषान् विकल्पान् सम्पादयतो महेश्वरतैव ॥  
</details>
  
मेयं साधारणं मुक्तः  
स्वात्माभेदेन मन्यते।  
महेश्वरो यथा बद्धः  
पुन अत्यन्तभेदवत्  ॥ ४।१३ ॥  
  
<details><summary>वृत्तिः</summary>
बद्धमुक्तयोर् वेद्यम् एकं, किं तु बद्धो ऽत्यन्तविभेदेन तद् वेत्ति विमुक्तः स्वात्मदेहत्वेन ॥  
</details>
  
सर्वथा त्व् अन्तरालीना-  
-नन्ततत्त्वौघनिर्भरः।  
शिवः चिदानन्दघनः  
परमाक्षरविग्रहः  ॥ ४।१४ ॥  
  
<details><summary>वृत्तिः</summary>
सर्वथा त्व् अन्तर्लीने प्रमेये ऽहम्मतौ पूर्णायां शिवतैव ॥  
</details>
  
एवम् आत्मानम् एतस्य  
सम्यग्ज्ञानक्रिये तथा।  
जानन् यथेप्सितान् पश्यञ्  
जानाति च करोति च  ॥ ४।१५ ॥  
  
<details><summary>वृत्तिः</summary>
इत्थम् आविष्कृतशक्त्यभिज्ञानम् आत्मानम् अनन्तज्ञानक्रियाशक्तिनिभृतम् ईश्वरं प्रत्यभिज्ञाय यथेच्छं सर्वं पश्यति निर्मिमीते ॥  
</details>
  
इति प्रकटितो मया सुघट एष मार्गो नवो  
महागुरुभिर् उच्यते स्म शिवदृष्टिशास्त्रे यथा।  
तद् अत्र निदधत् पदं भुवनकर्तृताम् आत्मनो  
विभाव्य शिवतामयीम् अनिशम् आविशन् सिद्ध्यति  ॥ ४।१६ ॥  
  
<details><summary>वृत्तिः</summary>
यत्र यथावस्थित एव व्यवहारे प्रत्यभिज्ञामात्राच् छिवतालाभः । स अयम् अवक्र एवाभिनवो मार्गः साक्षात्कृतपरमेश्वरभट्टारकाकारैर् भट्टश्रीसोमानन्दपादैः शिवदृष्टिनाम्नि प्रकरणे निर्दिष्टो मया युक्तिनिबन्धनेन हृदयङ्गमीकृतः । एतत् परिशीलनेन शिवतावेशाज् जीवन्न् एव मुक्तो भवति ॥  
</details>
  
तैस् तैर् अप्य् उपयाचितैर् उपनतस् तन्व्याः स्थितो ऽप्य् अन्तिके  
कान्तो लोकसमान एवम् अपरिज्ञातो न रन्तुं यथा।  
लोकस्यैष तथानवेक्षितगुणः स्वात्मापि विश्वेश्वरो  
नैवालं निजवैभवाय तद् इयं तत्प्रत्यभिज्ञोदिता  ॥ ४।१७ ॥  
  
<details><summary>वृत्तिः</summary>
कान्तदृष्टान्तेनेश्वरप्रत्यभिज्ञोपपादनीया चापूर्वफला च ॥****
</details>

जनस्यायत्नसिद्ध्यर्थम्  
उदयाकरसूनुना।  
ईश्वरप्रत्यभिज्ञेयम्  
उत्पलेनोपपादिता  ॥ ४।१८ ॥  
  
<details><summary>वृत्तिः</summary>
सुलभो ऽयं सिद्धिमार्गः प्रदर्शितः ॥  
</details>
  
इति तत्त्वसङ्ग्रहाधिकारः ॥  
  
॥समाप्तेयम् ईश्वरप्रत्यभिज्ञावृत्तिः ॥  