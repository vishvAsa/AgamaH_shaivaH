+++
title = "३ आगमाधिकारः"

+++
  
३।१ प्रथमम् आह्निकम् ॥  
  
एवम् अन्तर्बहिर्वृत्तिः  
क्रिया कालक्रमानुगा।  
मातुर् एव तदन्योन्या-  
-वियुक्ते ज्ञानकर्मणी  ॥ ३,१।१ ॥  
  
<details><summary>वृत्तिः</summary>
प्रमातुर् अन्तःस्थितस्यात्मनो बहिष्कार एव क्रमानुगता क्रियेति परस्पराविरहिते तस्य ज्ञानक्रिये ॥  
</details>
  
किं त्व् आन्तरदशोद्रेकात्  
सादाख्यं तत्त्वम् आदितः।  
बहिर्भावपरत्वे तु  
परतः पारमेश्वरम्  ॥ ३,१।२ ॥  
  
<details><summary>वृत्तिः</summary>
ईशितुर् अन्तर्बहिःस्थितव् अन्तर्भावप्राधान्ये पुनः सादाख्यं तत्त्वम्, अपरं बहिर्भावोद्रेकाद् ऐश्वरम् ॥  
</details>
  
ईश्वरो बहिर् उन्मेषो  
निमेषो ऽन्तः सदाशिवः।  
सामानाधिकरण्यं च  
सद्विद्याहमिदन्धियोः  ॥ ३,१।३ ॥  
  
<details><summary>वृत्तिः</summary>
उन्मेषनिमेषौ बहिरन्तःस्थिती एवेश्वरसदाशिवौ, बाह्यान्तरयोर् वेद्यवेदकयोर् एकचिन्मात्रविश्रान्तेर् अभेदात् सामानाधिकरण्येनेदं विश्वम् अहम् इति विश्वात्मनो मतिः शुद्धविद्या ॥  
</details>
  
इदम्भावोपपन्नानां  
वेद्यभूमिम् उपेयुषाम्।  
भावानां बोधसारत्वाद्  
यथावस्त्ववलोकनात्  ॥ ३,१।४ ॥  
  
<details><summary>वृत्तिः</summary>
बिन्नवेद्यभूमव् इदन्तया दृश्यताम् आपादितानाम् अपि भावानां चिन्मात्रसारत्वाद् अहम् इदम् इति तत्त्वप्रतिपत्तिः शुद्धताज्ञाप्तिः ॥  
</details>
  
अत्रापरत्वम् भावानाम्  
अनात्मत्वेन भासनात्।  
परताहन्तयाच्छादात्  
परापरदशा हि सा  ॥ ३,१।५ ॥  
  
<details><summary>वृत्तिः</summary>
अत्रेदन्तामतेर् अपरत्वम् अहन्तया सर्वस्य वेद्यस्याच्छादनात् परतेति परापरावस्थैषा ॥  
</details>
  
भेदधीर् एव भावेषु  
कर्तुर् बोधात्मनो ऽपि या।  
मायाशक्त्य् एव सा विद्येत्य्  
अन्ये विद्येश्वरा यथा  ॥ ३,१।६ ॥  
  
<details><summary>वृत्तिः</summary>
बोधकर्तृतामयस्यापि भेदेन विश्वेक्षणं विद्येति के चित् । मायाशक्तिर् अप्य् एषा विद्यैव । संसारोत्तीर्णत्वात् तत्रस्था मन्त्रेश्वरविद्येश्वराः ॥  
</details>
  
तस्यैश्वर्यस्वभावस्य  
पशुभावे प्रकाशिका।  
विद्याशक्तिः तिरोधान-  
करी मायाभिधा पुनः  ॥ ३,१।७ ॥  
  
<details><summary>वृत्तिः</summary>
संसारिणाम् ऐश्वर्यस्य स्वात्मनस्प्रत्यभिज्ञानं विद्यया, पशुभावो मायया ॥  
</details>
  
भेदे त्व् एकरसे भाते  
ऽहन्तयानात्मनीक्षिते।  
शून्ये बुद्धे शरीरे वा  
मायाशक्तिर् विजृम्भते  ॥ ३,१।८ ॥  
  
<details><summary>वृत्तिः</summary>
यदा भावा भेदेनेदन्तयैव भासन्ते ऽहम् इति प्रमातृत्वेन च देहादिस्, तदा विपर्यद्वयहेतुर् मायाशक्तिर् विमोहिनी नाम विभोर् विजृम्भते ॥  
</details>
  
यश् च प्रमाता शून्यादिः  
प्रमेये व्यतिरेकिणि।  
माता स मेयः सन् काला-  
-दिकपञ्चकवेष्टितः  ॥ ३,१।९ ॥  
  
<details><summary>वृत्तिः</summary>
यश् च व्यतिरिक्तप्रमेयजाते प्रमाता शून्यादिः स इदम् इति वेद्य एव वस्तुतः कालाद्यैः पञ्चभिश् च परतन्त्रीकृतः । तत्र कालाद् वर्तमानाभासेन तस्य भूतबह्विष्यत्सम्भवो, नियतेः कार्यकर्मफलनियमो, रागाद् भोगाभिष्वङ्गो, विद्याकलाभ्याम्, अचिदात्मनो ऽस्वतन्त्रस्यापीषज्ज्ञानक्रिये चित्स्वातन्त्र्यरूपे ॥  
</details>
  
त्रयोविंशतिधा मेयं  
यत् कार्यकरणात्मकम्।  
तस्याविभागरूप्य् एकं  
प्रधानं मूलकारणम्  ॥ ३,१।१० ॥  
  
त्रयोदशविधा चात्र  
बाह्यान्तःकरणावली।  
कार्यवर्गश् च दशधा  
स्थूलसूक्ष्मत्वभेदतः  ॥ ३,१।११ ॥  
  
<details><summary>वृत्तिः</summary>
कार्याणि द्विधा । शब्दस्पर्शरूपरसगन्धानि सूक्ष्मत्वेन तन्मात्रसञ्ज्ञानि पञ्च, अन्योन्यव्यूहेन स्थूलानि पृथिव्यादिबुद्धीन्द्रियाणि, वाक्पाणिपादपायूपस्थाख्यानि पञ्च कर्मेन्द्रियाणि, मनोबुद्ध्यहङ्कारा इति त्रिधान्तह्करणम् इति त्रयोविंशतिभेदस्य कार्यकारणात्मनः प्रमेयस्य मूलभूतैकाविभागदशा प्राधानाख्या ॥  
</details>
  
इत्य् आगमाधिकारे प्रथमम् आह्निकम् ॥  

द्वितीयम् आह्निकम् ॥  
  
तत्रैतन् मातृतामात्र-  
स्थितौ रुद्रो ऽधिदैवतम्।  
भिन्नप्रमेयप्रसरे  
ब्रह्मविष्णू व्यवस्थितौ  ॥ ३,२।१ ॥  
  
<details><summary>वृत्तिः</summary>
शून्ये पुर्यष्टकात्मके ऽत्यन्तसूक्ष्मदेह एव वा प्रमातृमात्रे स्थितव् अन्यप्रमेयोपसंहारे रुद्रो ऽधिष्ठाता, भिन्नप्रमेयाभासे सर्गस्थितिहेतू ब्रह्मविष्णू ॥  
</details>
  
एष प्रमाता मायान्धः  
संसारी कर्मबन्धनः।  
विद्याभिज्ञापितैश्वर्यश्  
चिद्घनो मुक्त उच्यते   ॥ ३,२।२ ॥  
  
<details><summary>वृत्तिः</summary>
मायीयशून्यासिप्रमाता नियत्य कर्माधीनः संसारी, विद्यावशाद् आत्मतत्त्वाभिज्ञया मुक्तः ॥  
</details>
  
स्वाङ्गरूपेषु भावेषु  
प्रमाता कथ्यते पतिः।  
मायातो भेदिषु क्लेश-  
कर्मादिकलुषः पशुः   ॥ ३,२।३ ॥  
  
<details><summary>वृत्तिः</summary>
ऐश्वर्यदशायां प्रमाता विश्वं शारीरतया पश्यन् पतिः पुंस्त्वावस्थायां तु रागादिक्लेशकर्मविपाकाशयैः परीतः पशुः ॥  
</details>
  
स्वातन्त्र्यहानिर् बोधस्य  
स्वातन्त्र्यस्याप्य् अबोधता।  
द्विधाणवं मलम् इदं  
स्वस्वरूपापहानितः  ॥ ३,२।४ ॥  
  
<details><summary>वृत्तिः</summary>
स्वतन्त्रो बोधः परमार्थस्, तथारूपत्वाद् एव पूर्णः ।  
तस्य स्वातन्त्र्याद् एव तथेच्छया स्वातन्त्र्यं विना बोधमात्रनिर्माणे,  
बोधितां विना स्वातन्त्र्यमात्रनिर्माणे वा  
पूर्णत्वाभावेन परिमितत्वाद् द्विधाणुत्वं तात्त्विक-स्वरूप-विपर्यासान् मलत्वम् ॥  
</details>
  
भिन्नवेद्यप्रथात्रैव  
मायाख्यं जन्मभोगदम्।  
कर्तर्य् अबोधे कार्मं तु  
मायाशक्त्यैव तत् त्रयम्  ॥ ३,२।५ ॥  
  
<details><summary>वृत्तिः</summary>
अत्रैव द्विधाणवे वेद्यम् अभिन्नम् अपि भेदेन यदा भाति तदातो ऽपि विपर्यासान् नाम्ना मायीयं मलम् । अहेतूनाम् अपि कर्मणां जन्मादिहेतुभावविषयविपर्यासाद् अबोधात्मककर्तृगतं कार्मम् । तन्मलत्रयनिर्माणे प्रभोर् इच्छा मायाशक्तिर् उच्यते ॥  
</details>
  
शुद्धबोधात्मकत्वे ऽपि  
येषां नोत्तमकर्तृता।  
निर्मिताः स्वात्मनो भिन्ना  
भर्त्रा ते कर्तृतात्ययात्  ॥ ३,२।६ ॥  
  
<details><summary>वृत्तिः</summary>
वेद्यानुपरक्तबोधानाम् अपि पूर्णकर्तृत्वशून्यत्वात् स्वरूपान्यत्वेन प्रभुणा निर्माणम् ॥  
</details>
  
बोधैकलक्षणैक्ये ऽपि  
तेषाम् अन्योन्यभिन्नता।  
तथेश्वरेच्छाभेदेन  
ते च विज्ञानकेवलाः  ॥ ३,२।७ ॥  
  
<details><summary>वृत्तिः</summary>
शुद्धबोधानां बोधत्वनित्यत्वाद्\वर्{#नित्यत्वाद्\लेम् \चोर्र्; #नित्यत्वाध्# \एद्} भेदे ऽप्य् अन्योन्यभेदस् तथैवेश्वरेण निर्माणान् नान्यथा । ते च साङ्ख्यपुरुषप्राया विज्ञानकेवला इत्य् उच्यते ॥  
</details>
  
शून्याद्यबोधरूपास् तु  
कर्तारः प्रलयाकलाः।  
तेषां कार्मो मलो ऽप्य् अस्ति  
मायीयस् तु विकल्पितः  ॥ ३,२।८ ॥  
  
<details><summary>वृत्तिः</summary>
शून्यप्राणादौ बोधरूपतातिक्रमेणाहन्तया स्थिताः प्रलयकेवलिनः । तेषाम् अणूनां कर्मसंस्कारो ऽप्य् अस्ति, मायामलस् तु वेद्ययोगायोगाभ्यां विकल्पितः ॥  
</details>
  
बोधानाम् अपि कर्तृत्व-  
जुषां कार्ममलक्षतौ।  
भिन्नवेद्यजुषां माया-  
मलो विद्येश्वराश् च ते   ॥ ३,२।९ ॥  
  
<details><summary>वृत्तिः</summary>
कर्तृतायोगे ऽपि बोधानां कर्मोत्तीर्णानां विद्येश्वरत्वे ऽपि भिन्नवेद्ययोगान् मायामलम् अस्त्य् एव । पूर्णकर्तृत्वाभावाद् ईश्वराद् भिन्ना अन्योन्यं च पूर्ववद् अत एवैषाम् अणुत्वम् अपि स्यात् ॥  
</details>
  
देवादीनां च सर्वेषां  
भविनां त्रिविधं मलम्।  
तत्रापि कार्मम् एवैकम्  
मुख्यं संसारकारणम्  ॥ ३,२।१० ॥  
  
<details><summary>वृत्तिः</summary>
देवादीनां स्थावरान्तानां संसारिणां त्रयो ऽपि मलाः, कार्म एव संसारप्रयोजकः ॥   
</details>
  
कलोद्बलितम् एतच् च  
चित्तत्त्वं कर्तृतामयम्।  
अचिद्रूपस्य शून्यादेर्  
मितं गुणतया स्थितम्  ॥ ३,२।११ ॥  
  
<details><summary>वृत्तिः</summary>
संसारिणाम् एतच् च चित्तत्त्वं कर्तृतारूपं शून्यप्राणादौ जडे देवस्य कलाशक्त्योपोद्बल्यमानम् उपसर्जनत्वेनावस्थानात् परिमितम् । अतश् चात्रैव मुख्यम् अणुत्वम् ॥  
</details>
  
मुख्यत्वं कर्तृतायाश् च  
बोधस्य च चिदात्मनः।  
शून्यादौ तद्गुणे ज्ञानं  
तत्समावेशलक्षणम्  ॥ ३,२।१२ ॥  
  
<details><summary>वृत्तिः</summary>
एतद् एव पुनः शून्यादि कर्तृतात्मनो बोधस्य यदोपसर्जनत्वेनास्ते तदास्य प्रमातुर् एतद् बोधमयताम् आपन्नस्य ज्ञानं तच्छक्तिसमावेशलक्षणम् उच्यते ॥  
</details>
शून्ये बुद्ध्याद्यभावात्मन्य्  
अहन्ताकर्तृतापदे।  
अस्फुटारूपसंस्कार-  
मात्रिणि ज्ञेयशून्यता  ॥ ३,२।१३ ॥  
  
<details><summary>वृत्तिः</summary>
बुद्धिप्राणादिनिषेधमात्रे यदाहन्ताभिमानेन प्रमातृता तदा सौषुप्ते तावन्मात्रावस्थितौ वेद्याभावः संस्कारस्य सम्भवे ऽप्य् अरूपत्वेनानुपलक्ष्यत्वात् । तावतैव साङ्ख्यपुरुषाद् विशेषः ॥  
</details>
  
साक्षाणाम् आन्तरी वृत्तिः  
प्राणादिप्रेरिका मता।  
जीवनाख्याथवा प्राणे  
ऽहन्ता पुर्यष्टकात्मिका  ॥ ३,२।१४ ॥  
  
<details><summary>वृत्तिः</summary>
एष एव शून्यप्रमाता सर्वेन्द्रियशक्तिसाधारणजीवनाख्यप्राणादिप्रेरणान्तर्वृत्तिर् जीवाख्यस्, तासाम् इन्द्रियशक्तीनाम् अहन्तया सह पुर्यष्टकत्वम् अथवा प्राणाहन्तया प्रमातृत्वेन पुर्यष्टकता ॥  
</details>
  
तावन् मात्रस्थितौ प्रोक्तं  
सौषुप्त[ं] प्रलयोपमम्।  
सवेद्यम् अपवेद्यं च  
मायामलयुतायुतम्  ॥ ३,२।१५ ॥  
  
<details><summary>वृत्तिः</summary>
शून्यतायां स्थितौ वेद्याभावान् मायामलाभावः, प्राणादौ सुखस्पर्शादिवेद्ययोगान् मायामलवत् प्रलय इव सौषुप्तं पदम् ॥  
</details>
  
मनोमात्रपथे ऽप्य् अक्ष-  
विषयत्वेन विभ्रमात्।  
स्पष्टावभासा भावानां  
सृष्टिः स्वप्नपदं मतम्  ॥ ३,२।१६ ॥  
  
<details><summary>वृत्तिः</summary>
चक्षुरादीन्द्रियशक्त्यप्रवृत्तव् अपि मनःशक्त्यैव दृष्टरूपाद्याभासेश्वरसृष्टिर् अणोः स्वप्नपदम् । अन्यप्रमातृसाधारणरूपाद्याभासानुवृत्तितः कालान्तराननुवृत्तेर् भ्रान्तिर् एषा ॥  
</details>
  
सर्वाक्षगोचरत्वेन  
या तु बाह्यतया स्थिरा।  
सृष्टिः साधारणी सर्व-  
प्रमातॄणां स जागरः  ॥ ३,२।१७ ॥  
  
<details><summary>वृत्तिः</summary>
सर्वान्तर्बहिःकरणशक्त्या सृष्टिर् जागरा, तत्रापि पूर्ववद् द्विचन्द्रादिभ्रान्तिः ॥  
</details>
  
हेया त्रयीयं प्राणादेः  
प्राधान्यात् कर्तृतागुणे।  
तद्धानोपचयप्राय-  
सुखदुःखादियोगतः  ॥ ३,२।१८ ॥  
  
<details><summary>वृत्तिः</summary>
एतानि जागरस्वप्नसुषुप्तानि प्राणादेर् आत्मत्वेनाभिमन्यमानस्योद्रेकात् स्वातन्त्र्यस्यापह्रासाद् धेयानि, स्वातन्त्र्यस्य मात्रयोपचयः सुखहर्षादयस् तथैव न्यूनता दुःखद्वेषादयः । सर्वभोगात्मा संसारो बन्धः ॥  
</details>
  
प्राणापानमयः प्राणः  
प्रत्येकं सुप्तजाग्रतोः।  
तच्छेदात्मा समानाख्यः  
सौषुप्ते विषुवत्स्व् इव  ॥ ३,२।१९ ॥  
  
<details><summary>वृत्तिः</summary>
स च प्राणात्मा [स्वप्ने] प्राणापानरूपश्वासप्रश्वासरूपो जागरे ऽथ सुप्ते [अत्र] तयोर् अपि विषुवतीव रात्रिदिनयोः साम्ये तन्न्यूनताधिक्यरोधात् समानसञ्ज्ञः ॥  
</details>
  
मध्योर्ध्वगाम्युदानाख्यस्  
तुर्यगो हुतभुङ्मयः।  
विज्ञानाकलमन्त्रेशो  
व्यानो विश्वात्मकः परः   ॥ ३,२।२० ॥  
  
<details><summary>वृत्तिः</summary>
प्राणापानयोः पार्श्वद्वयतिर्यक्प्रवाहविच्छेदेनैकताम् आपाद्योर्ध्वरूपमध्यमार्गप्रवाहेणोद्गमनाद् उदानः । मध्यनेत्रम् इवोर्ध्वभाक्त्वाद् अग्निधर्मा तुर्यदशायाम् । तुर्यातीते दिक्कालानवच्छेदे पूर्णे प्रवाहतां हित्वातिनिर्भरावस्थो व्यानसञ्ज्ञः । एतच् च दशाद्वयम् उपादेयं प्राणशक्तेः परमेश्वरकल्पत्वेनावस्थानात् ॥  
</details>
  
इत्य् आगमाधिकारे द्वितीयम् आह्निकम् ॥  
  
इत्य् आगमाधिकारः ॥  

**************************************************************************  
