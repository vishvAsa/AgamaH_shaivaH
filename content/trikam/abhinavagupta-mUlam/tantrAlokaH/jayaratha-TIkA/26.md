+++
title = "२६"

+++

षड्विंशमाह्निकम्  


" विवेकः "   


भवति यदिच्छावशतः शिवपूजा विश्वलाञ्छनं विष्वक् ।  
विश्वं जयति स सुमनाः प्रपन्नजनमोचने सुमनाः ॥ १ ॥  


इदानीं द्वितीयार्धेन दीक्षितविषयां शेषवृत्तिं वक्तुमाह--  


अथोच्यते शेषवृत्तिर्जीवतामुपयोगिनी ॥ २६-१ ॥  


ननु इह   

"दीक्षैव मोचयत्यूर्ध्वं शैवं धाम नयत्यपि ।"  

इत्याद्युक्त्या दीक्षामात्रेणैव कार्तार्थ्यमिति किं   
शेषवृत्त्युपदेशेन ?--इत्याशङ्कां गर्भीकृत्य   
दीक्षाभेदोक्तिपुरःसरं तत्प्रयोजनं प्रदर्शयति--  


दीक्षा बहुप्रकारेयं श्राद्धान्ता या प्रकीर्तिता ।  
सा संस्क्रियायै मोक्षाय भोगायापि द्वयाय वा ॥ २६-२ ॥  


एतदेव प्रपञ्चयति--  


तत्र संस्कारसिद्ध्यै या दीक्षा साक्षान्न मोचनी ।  
अनुसन्धिवशाद्या च साक्षान्मोक्त्री सबीजिका ॥ २६-३ ॥  

तयोभय्या दीक्षिता ये तेषामाजीववर्तनम् ।  
वक्तव्यं पुत्रकादीनां तन्मयत्वप्रसिद्धये ॥ २६-४ ॥  


तत्र एवं प्रकारचतुष्टयमध्यात् या संस्कारनिमित्तमुक्ता दीक्षा   
बुभुक्षुमुमुक्षुतालक्षणादनुसन्धानविशेषात् साधकादेर्भोगस्य   
प्राधान्येन तद्व्यवहितत्वात् साक्षान्न मोचनी, या च   
पुत्रकादेर्भोगव्यवधानायोगात् साक्षान्मोक्त्री मोचिका--इत्यर्थः, सा   
च निर्बीजापि भवेदिति तद्व्यवच्छेदायोक्तम्--सबीजिकेति, नहि   
निर्बीजायां काचित् शेषवृत्तिरस्ति तस्यां सामयस्यापि पाशस्य   
शोधितत्वात् । वक्ष्यति च--   

"तौ सांसिद्धिकनिर्बीजौ को वदेच्छेषवृत्तये ।" (१० श्लो।)   

इति । तया उक्तरूपया द्विप्रकारया दीक्षया ये पुत्रकादयो   
दीक्षितास्तेषामाजीवं वृत्तिर्वक्तव्या येनैषां निर्विघ्नमेव   
संविदैकात्म्यं सिद्ध्येत् ॥ ३-४ ॥  

ननु इयं नाम शेषवृत्तिरुच्यते यद्भुक्तिमुक्तिनिमित्तं   
नित्यनैमित्तिकादेरनुष्ठानमिति, तदेतत्साधकः पुत्रको वा   
किमविशेषेणैव अनुतिष्ठेन्न वा ?--इत्याशङ्क्याह--  


बुभुक्षोर्वा मुमुक्षोर्वा स्वसंविद्गुरुशास्त्रतः ।  
प्रमाणाद्या संस्क्रियायै दीक्षा हि गुरुणा कृता ॥ २६-५ ॥  

ततः स संस्कृतं योग्यं ज्ञात्वात्मानं स्वशासने ।  
तदुक्तवस्त्वनुष्ठानं भुक्त्यै मुक्त्यै च सेवते ॥ २६-६ ॥  


इह हि गुरुणा बुभुक्षोर्वा मुमुक्षोर्वा  

"त्रिप्रत्ययमिदं ज्ञानं… ।"  

इत्याद्युक्त्या स्वसंविद्गुरुशास्त्रलक्षणं प्रमाणमधिकृत्य   
संस्कारसिद्ध्यै या दीक्षा कृता, ततो दीक्षातः स   
बुभुक्षुर्मुमुक्षुर्वा स्वमात्मानं संस्कृतत्वात् स्वशासने भुक्तौ   
मुक्तौ  
वा योग्यं च ज्ञात्वा स्वशासनोक्तस्य नित्यादेरनुष्ठानं सेवते   
अविशेषेणैव कुर्यात्--इत्यर्थः ॥५-६ ॥  

ननु एवं स्वपरामर्शो यस्य नास्ति, तं प्रति किं शेषवृत्तिर्वाच्या   
न वा ?--इत्याशङ्क्याह--   


आचार्यप्रत्ययादेव योऽपि स्याद्भुक्तिमुक्तिभाक् ।  
तत्प्रत्यूहोदयध्वस्त्यै ब्रूयात्तस्यापि वर्तनम् ॥ २६-७ ॥  


एवं गुरुप्रत्ययवत् स्वप्रत्ययोऽपि यस्यास्ति, तस्यापि एषैव वार्त्ता--  
इत्याह--  


स्वसंविद्गुरुसंवित्त्योस्तुल्यप्रत्ययभागपि ।  
शेषवृत्त्या समादेश्यस्तद्विघ्नादिप्रशान्तये ॥ २६-८ ॥  


यः पुनरेकान्ततः परमेवापेक्षते नैव वा, तस्य किं शेषवृत्त्या--  
इत्याह--  


यः सर्वथा परापेक्षामुज्झित्वा तु स्थितो निजात् ।  
प्रत्ययाद्योऽपि चाचार्यप्रत्ययादेव केवलात् ॥ २६-९ ॥  

तौ सांसिद्धिकनिर्बीजौ को वदेच्छेषवृत्तये ।  


शेषवृत्तये इति--शेषवृत्तिं विधातुम्--इत्यर्थः ॥  

ननु यद्येवम्, तत्किमनयोः काष्ठकुड्यादिवत् वर्तनमुत पामरवत्?--  
इत्याशङ्क्याह--  


क्रमात्तन्मयतोपायगुर्वर्चनरतौ तु तौ ॥ २६-१० ॥  

तत्रैषां शेषवृत्त्यर्थं नित्यनैमित्तिके ध्रुवे ।  
काम्यवर्जं यतः कामाश्चित्राश्चित्राभ्युपायकाः ॥ २६-११ ॥  

तत्र नित्यो विधिः सन्ध्यानुष्ठानं देवताव्रजे ।  
गुर्वग्निशास्त्रसहिते पूजा भूतदयेत्ययम् ॥ २६-१२ ॥  

नैमित्तिकस्तु सर्वेषां पर्वणां पूजनं जपः ।  
विशेषवशतः किञ्च पवित्रकविधिक्रमः ॥ २६-१३ ॥  

आचार्यस्य च दीक्षेयं बहुभेदा विवेचिता ।  
व्याख्यादिकं च तत्तस्याधिकं नैमित्तिकं ध्रुवम् ॥ २६-१४ ॥  

तत्रादौ शिशवे ब्रूयाद् गुरुर्नित्यविधिं स्फुटम् ।  
तद्योग्यतां समालोक्य वितताविततात्मनाम् ॥ २६-१५ ॥  

मुख्येतरादिमन्त्राणां वीर्यव्याप्त्यादियोग्यताम् ।  
दृष्ट्वा शिष्ये तमेवास्मै मूलमन्त्रं समर्पयेत् ॥ २६-१६ ॥  


तन्मयतोपायगुर्वर्चनरताविति--स्वसंविद्देवीपरामर्शनपरत्वात्   
स्वगुरुभक्तेश्च । यदुक्तं प्राक्--   

"यस्य स्वतोऽयं सत्तर्कः स सर्वत्राधिकारवान् ।  
अभिषिक्तः स्वसंवित्तिदेवीभिर्दीक्षितश्च सः ॥" (४।४३)   

इति  

शमयाचारपाशं तु निर्बीजायां विशोधयेत् ।  
दीक्षामात्रेण मुक्तिः स्याद्भक्त्या देवे गुरौ सदा ॥" (१५।३१)   

इति च । कामानां चित्रत्वे चित्राभ्युपायत्वं हेतुः, अत एव   
नियतनिमित्तत्वाभावादेषामिह अनभिधानम् । अधिकमिति--  
पुत्रकादेस्तत्रानधिकारात् । तद्योग्यतां समालोक्येति ↓योग्ये हि शिष्ये   
विततो विधिरुपदेष्टव्यो मुख्यो वा मन्त्रः समर्प्यः, अन्यस्मिंस्तु   
अन्यथेति ॥१६ ॥  

अत एव आह--   


तच्छास्त्रदीक्षितो ह्येष निर्यन्त्राचारशङ्कितः ।  
न मुख्ये योग्य इत्यन्यसेवातः स्यात्तु योग्यता ॥ २६-१७ ॥  

साधकस्य बुभुक्षोस्तु साधकीभाविनोऽपि वा ।  
पुष्पपातवशात्सिद्धो मन्त्रोऽर्प्यः साध्यसिद्धये ॥ २६-१८ ॥  

वितते गुणभूते वा विधौ दिष्टे पुनर्गुरुः ।  
ज्ञात्वाऽस्मै योग्यतां सारं सङ्क्षिप्तं विधिमाचरेत् ॥ २६-१९ ॥  

तत्रैष नियमो यद्यन्मान्त्रं रूपं न तद्गुरुः ।  
लिखित्वा प्रथयेच्छिष्ये विशेषादूर्ध्वशासने ॥ २६-२० ॥  


निर्यन्त्र इति--निर्विकल्पः । अन्य इति--अमुख्यस्य मन्त्रस्य । साधकस्येति--  
वृत्ततद्दीक्षस्य । साधकीभाविन इति--भावितद्दीक्षस्य । गुणभूत   
इति--अवितते । तत्रेति--एवं सारविध्याचरणे । ऊर्ध्वशासन इति--  
त्रिककुलादौ ॥ २० ॥  

एतदेव उपपादयति--   


मन्त्रा वर्णात्मकास्ते च परामर्शात्मकाः स च ।  
गुरुसंविदभिन्नश्चेत्सङ्क्रामेत्सा ततः शिशौ ॥ २६-२१ ॥  

लिपिस्थितस्तु यो मन्त्रो निर्वीर्यः सोऽत्र कल्पितः ।  
सङ्केतबलतो नास्य पुस्तकात्प्रथते महः ॥ २६-२२ ॥  


स चेति--परामर्शः । सेति--परामर्शमयी गुरुसंवित् । तत इति--   
गुरुतः । निवीर्य इति--परामर्शकत्वाभावात् । स हि संविदभिन्न एव   
भवेत्--इति भावः ॥२२ ॥  

ननु पुस्तकात् मन्त्रवीर्याकथने किं प्रमाणम्?--इत्याशङ्क्याह--  


पुस्तकाधीतविद्याश्चेत्युक्तं सिद्धामते ततः ।  


एवं मन्त्राणां वीर्य एव भरबन्धः कार्य इति अत्र तात्पर्यम् ॥  

अत एव आह--   


ये तु पुस्तकलब्धेऽपि मन्त्रे वीर्यं प्रजानते ॥ २६-२३ ॥  

ते भैरवीयसंस्काराः प्रोक्ताः सांसिद्धिका इति ।  
इति ज्ञात्वा गुरुः सम्यक् परमानन्दघूर्णितः ॥ २६-२४ ॥  

तादृशे तादृशे धाम्नि पूजयित्वा विधिं चरेत् ।  


तादृशे तादृशे धाम्नीति--योग्यशिष्योचिते इत्यर्थः ॥  

गुप्तिपरेण च अत्र गुरुणा भाव्यम्--इत्याह--  


यथान्यशिष्यानुष्ठानं नान्यशिष्येण बुध्यते ॥ २६-२५ ॥  

तथा कुर्याद् गुरुर्गुप्तिहानिर्दोषवती यतः ।  
देवीनां त्रितयं शुद्धं यद्वा यामलयोगतः ॥ २६-२६ ॥  

देवीमेकामथो शुद्धां वदेद्वा यामलात्मिकाम् ।  
तत्र मन्त्रं स्फुटं वक्त्राद् गुरुणोपांशु चोदितम् ॥ २६-२७ ॥  

अवधार्या प्रवृत्तेस्तमभ्यस्येन्मनसा स्वयम् ।  
ततः सुशिक्षितां स्थानदेहान्तःशोधनत्रयीम् ॥ २६-२८ ॥  

न्यासं ध्यानं जपं मुद्रां पूजां कुर्यात्प्रयत्नतः ।  


दोषवतीति--यदभिप्रायेणैव  

"गोपनात्सिद्धिमायाति… ।"  

इत्यादि अन्यत्रोक्तम् । शुद्धम्--केवलम् । स्फुटं--सशब्दम् । यदुक्तम्--  

"आत्मना श्रूयते यस्तु तमुपांशुं विजानते ।  
परे शृण्वन्ति यं देवि सशब्दः स उदाहृतः ॥" (स्व। २।१४७)   

इति । आ प्रवृत्तेरिति--अनुष्ठानारम्भकालं यावत्--इत्यर्थः ।   
सुशिक्षितामिति--पञ्चदशाह्निकोक्तयुक्त्या ॥  

इदानीं नित्यविधिं शिक्षयति--  


तत्र प्रभाते सम्बुध्य स्वेष्टां प्राग्देवतां स्मरेत् ॥ २६-२९ ॥  

कृतावश्यककर्तव्यः शुद्धो भूत्वा ततो गृहम् ।  
आश्रित्योत्तरदिग्वक्त्रः स्थानदेहान्तरत्रये ॥ २६-३० ॥  

शुद्धिं विधाय मन्त्राणां यथास्थानं निवेशनम् ।  
मुद्राप्रदर्शनं ध्यानं भेदाभेदस्वरूपतः ॥ २६-३१ ॥  

देहासुधीव्योमभूषु मनसा तत्र चार्चनम् ।  
जपं चात्र यथाशक्ति देवायैतन्निवेदनम् ॥ २६-३२ ॥  

तन्मयीभावसिद्धियर्थं प्रतिसन्ध्यं समाचरेत् ।  
अन्ये तु प्रागुदक्पश्चाद्दश(क्ष)दिक्षु चतुष्टयीम् ॥ २६-३३ ॥  

सन्ध्यानामाहुरेतच्च तान्त्रिकीयं न नो मतम् ।  


स्वमतेन पुनराह--   


यासौ कालाधिकारे प्राक् सन्ध्या प्रोक्ता चतुष्टयी ॥ २६-३४ ॥  

तामेवान्तः समाधाय सान्ध्यं विधिमुपाचरेत् ।  
सन्ध्याचतुष्टयीकृत्यमेकस्यामथवा शिशुः ॥ २६-३५ ॥  

कुर्यात्स्वाध्यायविज्ञानगुरुकृत्यादितत्परः ।  


एकस्यामिति--अन्यथा हि अस्य स्वाध्यायादिविप्रलोपो भवेत्--इति भावः ॥  

ननु कथं सन्ध्याचतुष्टयानुष्ठेयं कर्म एकस्यामेव सन्ध्यायां   
क्रियमाणं परिपूर्तिं यायात् ?--इत्याशङ्क्याह--  


सन्ध्याध्यानोदितानन्ततन्मयीभावयुक्तितः ॥ २६-३६ ॥  

तत्संस्कारवशात्सर्वं कालं स्यात्तन्मयो ह्यसौ ।  
ततो यथेष्टकालेऽसौ पूजां पुष्पासवादिभिः ॥ २६-३७ ॥  

स्थण्डिलादौ शिशुः कुर्याद्विभवाद्यनुरूपतः ।  
सुशुद्धः सन्विधिं सर्वं कृत्वान्तरजपान्तकम् ॥ २६-३८ ॥  

अर्घपात्रं पुरा यद्वद्विधाय स्वेष्टमन्त्रतः ।  
तेन स्थण्डिलपुष्पादि सर्वं सम्प्रोक्षयेद् बुधः ॥ २६-३९ ॥  

ततस्तत्रैव सङ्कल्प्य द्वारासनगुरुक्रमम् ।  
पूजयेच्छिवताविष्टः स्वदेहार्चापुरःसरम् ॥ २६-४० ॥  

ततस्तत्स्थण्डिलं वीध्रव्योमस्फटिकनिर्मलम् ।  
बोधात्मकं समालोक्य तत्र स्वं देवतागणम् ॥ २६-४१ ॥  

प्रतिबिम्बतया पश्येद्बिम्बत्वेन च बोधतः ।  
एतदावाहनं मुख्यं व्यजनान्मरुतामिव ॥ २६-४२ ॥  


तत इति--सन्ध्याद्यनुष्ठानानन्तरम् । स्थण्डिलादावित्यनेन   
स्थाण्डिली नित्यार्चेति प्रक्रान्तम् । आन्तरेत्यनेन मनोयागमकृत्वा   
बाह्ययागादावधिकार एव न भवेत्- इति कटाक्षितम् । पुरेति--  
पञ्चदशाह्निकादौ । वीध्रम् विमलम् । तत्रेति--बोधात्मके स्थण्डिले ।   
स्वमिति--आरिराधयिषितम् । बोध एव हि बहिः प्रतिफलितस्तथा तथा   
उच्छलित इत्युक्तम्--बिम्बत्वेनेति प्रतिबिम्बतयेति च । एतदिति   
प्रतिबिम्बभावात्मतया दर्शनम् ॥४२ ॥  

दृष्टान्तमेव विभज्य दर्शयति--  


सर्वगोऽपि मरुद्यद् व्यजनेनोपजीवितः (वीजितः) ।  
अर्थकृत्सर्वगं मन्त्रचक्रं रूढेस्तथा भवेत् ॥ २६-४३ ॥  

चतुष्कपञ्चाशिकया तदेतत्तत्त्वमुच्यते ।  


रूढेरिति--स्थण्डिलादावेवम्प्ररोहात्--इत्यर्थः । तथेति--अर्थकृत् ।   
चतुष्कपञ्चाशिकेति--सृष्ट्यादिप्रमेयचतुष्टयाभिधायिना   
एवम्परिमाणेन ग्रन्थविशेषेण--इत्यर्थः ॥  

न केवलमेतदत्रैवोक्तं यावदन्यत्रापि--इत्याह--  


श्रीनिर्मर्यादशास्त्रे च तदेतद्विभुनोदितम् ॥ २६-४४ ॥  


तदेव अर्थद्वारेण आह--  


देवः सर्वगतो देव निर्मर्यादः कथं शिवः ।  
आवाह्यते क्षम्यते वेत्येवं पृष्टोऽब्रवीद्विभुः ॥ २६-४५ ॥  

वासनावाह्यते देवि वासना च विसृज्यते ।  
परमार्थेन देवस्य नावाहनविसर्जने ॥ २६-४६ ॥  


निर्मर्याद इति--निर्यन्त्रणः स्वतन्त्र इति यावत् ॥  

वासनात्मकत्वमेव अत्र दर्शयति--  


आवाहितो मया देवः स्थण्डिले च प्रतिष्ठितः ।  
पूजितः स्तुत इत्येवं हृष्ट्वा देवं विसर्जयेत् ॥ २६-४७ ॥  

प्राणिनामप्रबुद्धानां सन्तोषजननाय वै ।  
आवाहनादिकं तेषां प्रवृत्तिः कथमन्यथा ॥ २६-४८ ॥  

कालेन तु विजानन्ति प्रवृत्ताः पतिशासने ।  
अनुक्रमेण देवस्य प्राप्तिं भुवनपूर्विकाम् ॥ २६-४९ ॥  

ज्ञानदीपद्युतिध्वस्तसमस्ताज्ञानसञ्चयाः ।  
कुतो वानीयते देवः कुत्र वा नीयतेऽपि सः ॥ २६-५० ॥  

स्थूलसूक्ष्मादिभेदेन स हि सर्वत्र संस्थितः ।  


भुवनपूर्विकामिति--   

"…ंअते भुवनभर्तरि ।" (मृटं।)  

इत्याद्युक्तयोजनिकाबलात् तत्तत्तत्त्वभुवनासादनप्रक्रियात्मिकाम्--  
इत्यर्थः ॥  

आवाहनानन्तरकर्तव्यमुपदेष्टुमाह--  


आवाहिते मन्त्रगणे पुष्पासवनिवेदनैः ॥ २६-५१ ॥  

धूपैश्च तर्पणं कार्यं श्रद्धाभक्तिबलोचितैः ।  
दीप्तानां शक्तिनादादिमन्त्राणामासवैः पलैः ॥ २६-५२ ॥  

रक्तैः प्राक् तर्पणं पश्चात् पुष्पधूपादिविस्तरैः ।  


ननु आवाहनानन्तर्येण तर्पणमेव कार्यमित्यत्र कि प्रमाणम्?--  
इत्याशङ्क्याह--  


आगतस्य तु मन्त्रस्य न कुर्यात्तर्पणं यदि ॥ २६-५३ ॥  

हरत्यर्धशरीरं स इत्युक्तं किल शम्भुना ।  


ननु इह तर्पणार्थं द्रव्यादि उद्दिष्टम्, पूजादि पुनः कतरेण   
कार्यम्?--इत्याशङ्क्याह--  


यद्यदेवास्य मनसि विकासित्वं प्रयच्छति ॥ २६-५४ ॥  

तेनैव कुर्यात्पूजां स इति शम्भोर्विनिश्चयः ।  


ननु यद्येवं तत्कथं शान्तिपुष्ट्याह--  


साधकानां बुभुक्षूणां विधिर्नियतियन्त्रितः ॥ २६-५५ ॥  

मुमुक्षूणां तत्त्वविदां स एव तु निरर्गलः ।  


ननु एवं विधिविशेषे अत्र किं निमित्तम्?--इत्याशङ्क्याह--  


कार्ये विशेषमाधित्सुर्विशिष्टं कारणं स्पृशेत् ॥ २६-५६ ॥  

रक्तकर्पासतूलेच्छुस्तुल्यतद्बीजपुञ्जवत् ।  
सन्ति भोगे विशेषाश्च विचित्राः कारणेरिताः ॥ २६-५७ ॥  


तुल्येति--रक्तमेव ॥ ५७ ॥  

मोक्षे पुनः कश्चिद्विशेषो नास्ति--इत्याह--  


देशकालानुसन्धानगुणद्रव्यक्रियादिभिः ।  
स्वल्पा क्रिया भूयसी वा हृदयाह्लाददायिभिः ॥ २६-५८ ॥  

बाह्यैः सङ्कल्पजैर्वापि कारकैः परिकल्पिता ।  
मुमुक्षोर्न विशेषाय नैःश्रेयसविधिं प्रति ॥ २६-५९ ॥  


ननु कथं नाम अत्र स्वल्पा भूयसी वा क्रिया विशेषमाधातुं   
नोत्सहते?--इत्याशङ्क्याह--  


नहि ब्रह्मणि शंसन्ति बाहुल्याल्पत्वदुर्दशाः ।  


ननु विचित्रैः कारणैः परिकल्प्यमानापि क्रिया यदि अत्र न   
विशेषमाधत्ते तत्किमेषां प्राधान्येन हृदयाह्लाददायित्वमुक्तम् ?--  
इत्याशङ्क्याह--  


चितः स्वातन्त्र्यसारत्वात् तस्यानन्दघनत्वतः ॥ २६-६० ॥  

क्रिया स्यात्तन्मयीभूत्यै हृदयाह्लाददायिभिः ।  


तस्येति--स्वातन्त्र्यस्य ॥  

अत एव एषां चिदानन्दघनमेव रूपं पूजायोग्यम्--इत्याह--  


शिवाभेदभराद्भाववर्गः श्च्योतति यं रसम् ॥ २६-६१ ॥  

तमेव परमे धाम्नि पूजनायार्पयेद् बुधः ।  


एतच्च मयैव अन्यत्र वितत्योक्तम्--इत्याह--  


स्तोत्रेषु बहुधा चैतन्मया प्रोक्तं निजाह्निके ॥ २६-६२ ॥  


एतदेवोच्चित्य दर्शयति--  


अधिशय्य पारमार्थिकभावप्रसरप्रकाशमुल्लसति ।  
या परमामृतदृक् त्वां तयार्चयन्ते रहस्यविदः ॥ २६-६३ ॥  


कृत्वाधारधरां चमत्कृतिरसप्रोक्षाक्षणक्षालिता-  
मात्तैर्मानसतःस्वभावकुसुमैः स्वामोदसन्दोहिभिः ।   

आनन्दामृतनिर्भरस्वहृदयानर्घार्घपात्रक्रमात्   
त्वां देव्या सह देहदेवसदने देवार्चयेऽहर्निशम् ॥ २६-६४ ॥  

नानास्वादरसामिमां त्रिजगतीं हृच्चक्रयन्त्रार्पिताम्  
ऊर्ध्वाध्यस्तविवेकगौरवभरान्निष्पीड्य निःष्यन्दितम् ।  

यत्संवित्परमामृतं मृतिजराजन्मापहं जृम्भते  
तेन त्वां हविषा परेण परमे सन्तर्पयेऽहर्निशम् ॥ २६-६५ ॥  

इति श्लोकत्रयोपात्तमर्थमन्तर्विभावयन् ।  
येन केनापि भावेन तर्पयेद्देवतागणम् ॥ २६-६६ ॥  

मुद्रां प्रदर्शयेत्पश्चान्मनसा वापि योगतः ।  
वचसा मन्त्रयोगेन वपुषा सन्निवेशतः ॥ २६-६७ ॥  

कृत्वा जपं ततः सर्वं देवतायै समर्पयेत् ।  
तच्चोक्तं कर्तृतातत्त्वनिरूपणविधौ पुरा ॥ २६-६८ ॥  

ततो विसर्जनं कार्यं बोधैकात्म्यप्रयोगतः ।  
कृत्वा वा वह्निगां मन्त्रतृप्तिं प्रोक्तविधानतः ॥ २६-६९ ॥  

द्वारपीठगुरुव्रातसमर्पितनिवेदनात् ।  
ऋतेऽन्यत्स्वयमश्नीयादगाधेऽम्भस्यथ क्षिपेत् ॥ २६-७० ॥  


तयेति--परमामृतदृशा । आधारोऽत्र जन्माधारः । यन्त्रेत्यादिना--  
अत्र लौकिकश्चाक्रिकवृत्तान्तोऽपि कटाक्षितः । एतच्च   
प्राग्व्याख्ययैव गतार्थमिति नेह प्रातिपद्येन व्याख्यातम् ।   
श्लोकत्रयोपात्तमर्थमिति--परसंविद्विश्रान्तिलक्षणम् । पुरेति--  
नवमत्रयोदशाह्निकादौ । अन्यदिति--मुख्यम् ॥ ७० ॥  

अस्य अगाधाम्भःप्रक्षेपणकारणमाह--  


प्राणिनो जलजाः पूर्वदीक्षिताः शम्भुना स्वयम् ।  
विधिना भाविना श्रीमन्मीननाथावतारिणा ॥ २६-७१ ॥  


भाविनेति--एकान्नत्रिंशाह्निकादौ वक्ष्यमाणेन ॥ ७१ ॥  

अन्यभक्षणेन दोषः--इत्याह--  


मार्जारमूषिकाद्यैर्यददीक्षैश्चापि भक्षितम् ।  
तच्छङ्कातङ्कदानेन व्याधये नरकाय च ॥ २६-७२ ॥  


तदुक्तम्--   

भुक्तोज्झितं हि यच्चान्नमुच्छिष्टं गुरुदेवयोः ।  
रक्षेन्निक्षेपवन्नित्यं न देयं यस्य कस्यचित् ॥  

गर्ते चाग्नौ जले कूपे प्रक्षिपेत्प्रयतात्मवान् ।  
अदीक्षितैर्यदा भुक्तं मन्त्रसिद्धिर्विनश्यति ॥  

अभक्तैस्तस्करभयं लौकिको यदि भक्षयेत् ।  
वैकल्यं जायते तस्य दुःखितोऽन्यैश्च पक्षिभिः ॥  

मकरैः पुत्रनाशः स्यान्मेषैस्तनयनाशनम् ।  
वानरैर्बन्धनं देवि लीढं वा यदि वा भवेत् ॥  

खरोष्ट्र्योरेव दारिद्यं शुकैः शोकविवर्धनम् ।  
सुखसौभाग्यनाशः स्याल्लीढे मर्कटवाजिभिः ॥  

बिडालेन विलीढं स्याद् व्याधिराशु प्रवर्तते ।  
कलहः शारिकाभिश्च कलविङ्कैर्विशेषतः ॥  

काकैर्विदेशगमनं चिल्लया मरणं भवेत् ।  
आयुषोऽपि भवेद्धानिरुन्दुरो यदि भक्षयेत् ॥  

सारमेयो यदा भुङ्क्ते तदा व्याधिसमुद्भवः ।  
गोभिर्विद्वेषणं जायेज्जम्बुकेभ्यो ध्रुवं वधः ॥  

व्यभिचारस्तु दाराणां वराहो यदि भक्षयेत् ।  
चौरेभ्यस्तु भयं जायेन्नकुलस्तु यदा स्पृशेत् ॥  

दुष्टमानुषयोषिद्भिर्नास्तिकैरुपयुज्यते ।  
तदा दुःखानि सर्वाणि प्राप्नुवन्त्यपि साधकाः ॥"   

इति ॥७२ ॥  

ननु अत्र दीक्षितादीक्षितविभागो नाम विकल्पः, स च निर्विकल्पानां   
ज्ञानिनां न न्याय्य इति कथमविशेषेणैवैतदुक्तम् ?--इत्याशङ्क्य   
आह--  


अतस्तत्त्वविदा ध्वस्तशङ्कातङ्कोऽपि पण्डितः ।  
प्रकटं नेदृशं कुर्याल्लोकानुग्रहवाञ्छया ॥ २६-७३ ॥  


अत इति--मार्जारादिभक्षणस्य एवं प्रत्यवायहेतुत्वात् । विदेति--  
ज्ञानम् । प्रकटमिति--यथा न कश्चिदपि एवं पश्येत्--इत्यर्थः ।   
तथात्वे हि सविकल्पोऽपि लोक एवमादध्यादिति शास्त्रीयो विधिरुत्सीदेत् ।   
यद्वा अयं ज्ञानिनं प्रति विचिकित्सते शास्त्रविरुद्धमनेन   
अनुष्ठितमिति ॥ ७३ ॥  

न च एतन्निर्मूलमेव उक्तम्--इत्याह--  


श्रीमन्मतमहाशास्त्रे तदुक्तं विभुना स्वयम् ।  


तदेव आह-- स्वयं तु  


शङ्कसङ्कोचनिष्कासनपरायणः ॥ २६-७४ ॥  

भवेत्तथा यथान्येषां शङ्का नो मनसि स्फुरेत् ।  
मार्जयित्वा ततः स्नानं पुष्पेणाथ प्रपूजयेत् ॥ २६-७५ ॥  

पुष्पादि सर्वं तत्स्थं तदगाधाम्भसि निक्षिपेत् ।  


तत इति नैवेद्यभक्षणाद्यनन्तरम् ॥  

आह्निकार्थमेवोपसंहरति--  


उक्तः स्थण्डिलयागोऽयं नित्यकर्मणि शम्भुना ॥ २६-७६ ॥  



इति श्रीमदाचार्याभिनवगुप्तपादविरचिते श्रीतन्त्रालोके   
स्थण्डिलपूजाप्रकाशनं नाम षड्विंशमाह्निकम् ॥ २६ ॥  


इति शिवम् ॥ ७६ ॥  


श्रीमद्गुरुप्रसादासादितपूजासतत्त्वसुहितमतिः ।  
षड्विंशमाह्निकमिदं व्याचक्रे जयरथाभिख्यः ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
स्थण्डिलपूजाप्रकाशनं नाम षड्विंशमाह्निकं समाप्तम् ॥ २६ ॥  
