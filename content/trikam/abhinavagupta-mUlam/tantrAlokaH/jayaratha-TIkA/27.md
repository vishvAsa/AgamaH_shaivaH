+++
title = "२७"

+++



सप्तविंशमाह्निकम्  


" विवेकः "   

देवं चक्रव्योमग्रन्थिगमाधारनाथमजम् ।  
अपि परसंविद्रूढैः स्पृहणीयं स्पृहणमस्मि नतः ॥  

इदानीं द्वितीयार्धेन नित्यावशेषरूपां लिङ्गार्चां वक्तुमाह--  


अथोच्यते लिङ्गपूजा सूचिता मालिनीमते ॥ २७-१ ॥  

सूचितेति--   

"यजेदाध्यात्मिकं लिङ्गं यत्र लीनं चराचरम् ।" (१८।३)  

इत्यादिना ॥१ ॥  

ननु अत्र कस्माल्लिङ्गपूजायाः साक्षादेव न अभिधानं कृतम् ?--  
इत्याशङ्क्य आह--   


एतेषामूर्ध्वशास्त्रोक्तमन्त्राणां न प्रतिष्ठितम् ।  
बहिष्कुर्यात्ततो ह्येते रहस्यत्वेन सिद्धिदाः ॥ २७-२ ॥  


ननु एषां बहिःप्रतिष्ठया किं स्यात् ?--इत्याशङ्क्य आह--  


स्ववीर्यानन्दमाहात्म्यप्रवेशवशशालिनीम् ।  
ये सिद्धिं ददते तेषां बाह्यत्वं रूपविच्युतिः ॥ २७-३ ॥  


निमित्तान्तरमप्यत्रास्ति--इत्याह--  


किञ्च चोक्तं समावेशपूर्णो भोक्त्रात्मकः शिवः ।  
भोगलाम्पट्यभाग्भोगविच्छेदे निग्रहात्मकः ॥ २७-४ ॥  


ननु निग्रहात्मकत्वेन अस्य किं स्यात् ?--इत्याशङ्क्य आह--  


शान्तत्वन्यक्क्रियोद्भूतजिघत्सावृंहितं वपुः ।  
स्वयं प्रतिष्ठितं येन सोऽस्याभोगे विनश्यति ॥ २७-५ ॥  


स इति--स्वयम्प्रतिष्ठाता ॥५ ॥  

न च एतद्युक्तिमात्रशरणमेव--इत्याह--  


उक्तं ज्ञानोत्तरायां च तदेतत्परमेशिना ।  
शिवो यागप्रियो यस्माद्विशेषान्मातृमध्यगः ॥ २७-६ ॥  

तस्माद्रहस्यशास्त्रेषु ये मन्त्रास्तान्बुधो बहिः ।  
न प्रतिष्ठापयेज्जातु विशेषाद् व्यक्तरूपिणः ॥ २७-७ ॥  

अत एव मृतस्यार्थे प्रतिष्ठान्यत्र योदिता ।  
सात्र शास्त्रेषु नो कार्या कार्या साधारणी पुनः ॥ २७-८ ॥  


अत एवेति--बहिःप्रतिष्ठानिषेधात् । अन्यत्रेति--श्रीमृत्युञ्जयादौ ।   
यदुक्तम्--  

"प्रतिष्ठा वापि कर्तव्या दग्धपिण्डे श्मशानके ।"  

इति । साधारणीति--नेत्रमन्त्रादिना ॥८ ॥  

एवमस्मद्दर्शने बहिःस्थिरप्रतिष्ठानिषेधात् चलैव कार्या--इत्याह-  
 


आ तन्मयत्वसंसिद्धेरा चाभीष्टफलोदयात् ।  
पुत्रकः साधको व्यक्तमव्यक्तं वा समाश्रयेत् ॥ २७-९ ॥  


प्रतिमा च अत्र पुत्रकादिभिः किं स्वयमेव कार्या न वा ?--  
इत्याशङ्क्य आह--  


पुत्रकैर्गुरुरभ्यर्थ्यः साधकस्तु स्वयं विदन् ।  
यदि तत्स्थापयेन्नो चेत्तेनाप्यर्थ्यो गुरुर्भवेत् ॥ २७-१० ॥  

गुरुश्चात्र निरोधाख्ये काल इत्थं विभौ वदेत् ।  
जीवत्यस्मिन्फलान्तं त्वं तिष्ठेर्जीवावधीति वा ॥ २७-११ ॥  

लिङ्गं च बाणलिङ्गं वा रत्नजं वाथ मौक्तिकम् ।  
पौष्पमान्नमथो वास्त्रं गन्धद्रव्यकृतं च वा ॥ २७-१२ ॥  

न तु पाषाणजं लिङ्गं शिल्प्युत्थं परिकल्पयेत् ।  
धातूत्थं च सुवर्णोत्थवर्जमन्यद्विवर्जयेत् ॥ २७-१३ ॥  

न चात्र लिङ्गमानादि क्वचिदप्युपयुज्यते ।  
उदारवीर्यैर्मन्त्रैर्यद्भासितं फलदं हि तत् ॥ २७-१४ ॥  

तस्यापि स्थण्डिलाद्युक्तविधिना शुद्धिमाचरेत् ।  
मन्त्रार्पणं तथैव स्यान्निरोधस्तूक्तयुक्तितः ॥ २७-१५ ॥  

अग्नौ च तर्पणं भूरिविशेषाद्दक्षिणा गुरोः ।  
दीनादितृप्तिर्विभवाद्याग इत्यधिको विधिः ॥ २७-१६ ॥  

सर्वेष्वव्यक्तलिङ्गेषु प्रधानं स्यादकल्पितम् ।  
तथा च तत्र तत्रोक्तं लक्षणे पारमेश्वरे ॥ २७-१७ ॥  

सूत्रे पात्रे ध्वजे वस्त्रे स्वयम्भूबाणपूजिते ।  
नदीप्रस्रवणोत्थे च नाह्वानं नापि कल्पना ॥ २७-१८ ॥  

पीठप्रसादमन्त्रांशवेलादिनियमो न च ।  
व्यक्तं वा चित्रपुस्तादौ देवदारुसुवर्णजम् ॥ २७-१९ ॥  

अथ दीक्षितसच्छिल्पिकृतं स्थापयते गुरुः ।  
अथवा लक्षणोपेतमूर्धतत्कर्पराश्रितम् ॥ २७-२० ॥  

पङ्क्तिचक्रकशूलाब्जविधिना तूरमाश्रयेत् ।  
तल्लक्षणं ब्रुवे श्रीमत्पिचुशास्त्रे निरूपितम् ॥ २७-२१ ॥  

तूरे योगः सदा शस्तः सिद्धिदो दोषवर्जिते ।  


स्थापयेदिति--स्वयमेव । नो चेदिति--स्वयमज्ञत्वे सति--इत्यर्थः ।   
अस्मिन्निति- साधके पुत्रके वा । फलान्तं जीवावधीति वा । यदुक्तम्--  

"आ तन्मयत्वसंसिद्धेरा चाभीष्टफलोदयात् ।"   

इति । वास्त्रमिति वस्त्रादावेव कृतसन्निवेशम् । न तु पाषाणजमिति--  
तद्धि--स्थिरप्रतिष्ठायां योग्यमित्याकूतम् । अन्यद्विवर्जयेदिति--तेन   
सौवर्णमेव कार्यम्--इत्यर्थः । नात्र लिङ्गमानाद्युपयुज्यते इति,   
यदभिप्रायेणैव  

शिद्धैः संस्थापितानां तु न मानादि विचारयेत् ।"  

इत्यादि उक्तम् । तस्येति--लिङ्गस्य । उक्तेति--  

"जीवत्यस्मिन्फलान्तं त्वं तिष्ठेर्जीवावधीति वा ।"   

इति । भूरिविशेषादिति--न तु विशेषमात्रात् । अधिक इति--नित्यात् ।   
सूत्र इति --अक्षसूत्रे । पात्र इति--महति । ध्वज इति--खट्वाङ्गादौ ।   
वस्त्र इति--यागार्थं परिकल्पिते । मूर्धेति--अखण्डम् । चक्रकेति--  
आवर्तक्रमेण । तदेव पठति तूर इत्यादि ॥  

दोषानेव अभिधत्ते--   


जालकैर्जर्जरै रन्ध्रैर्दन्तैरूनाधिकै रुजा ॥ २७-२२ ॥  

युक्ते च तूरे हानिः स्यात् तद्धीने याग उत्तमः ।  
काम्य एव भवेत्तूरमिति केचित्प्रपेदिरे ॥ २७-२३ ॥  


जालकैरिति--नवोद्भिन्नैः सूक्ष्मप्रायैः । जर्जरैरिति--तैरेव   
चिरोद्भिन्नैः । ऊनाधिकैरिति--द्वात्रिंशतः । रुजेति--क्लेदादिरूपया   
। तद्धीन इति--जालकादिरहिते । केचिदिति--प्राच्याः ॥ २३ ॥  

स्वमतमाह--   


गुरवस्तु विधौ काम्ये यत्नाद्दोषांस्त्यजेदिति ।  
व्याचक्षते पिचुप्रोक्तं न नित्ये कर्मणीत्यदः ॥ २७-२४ ॥  

श्रीसिद्धातन्त्र उक्तं च तूरलक्षणमुत्तमम् ।  
एकादिकचतुष्खण्डे गोमुखे पूर्णचन्द्रके ॥ २७-२५ ॥  

पद्मगोरोचनामुक्तानीरस्फटिकसन्निभे ।  
एकादिपञ्चसद्रन्ध्रविद्यारेखान्विते शुभे ॥ २७-२६ ॥  

न रूक्षवक्रशकलदीर्घनिम्नसबिन्दुके ।  
श्लक्ष्णया वज्रसूच्यात्र स्फुटं देवीगणान्वितम् ॥ २७-२७ ॥  

सर्वं समालिखेत्पूज्यं सर्वावयवसुन्दरम् ।  


गोमुखेति--आकारसादृश्याय, पद्मेत्यादि च वर्णसादृश्याय उपात्तम् ।   
सद्रन्धेर्ति--अत्ररन्ध्रणां सत्त्वं मद्यादिनिर्गमनहेतुत्वभावात् ।  
विद्येति--चतुर्दश । यदुक्तं तत्र--  

"आदौ तावत्परीक्षेत कपालं लक्षणान्वितम् ।  

एकखण्डे द्विखण्डे वा त्रिखण्डे वा सुशोभने ।  

चतुष्खण्डे गोमुखे वा पूर्णचन्द्रसमप्रभे ।  
पद्माभे रोचनाभे वा नीराभे मौक्तिकप्रभे ॥  

प्रवालाभेन्द्रनीलाभे शुद्धस्फटिकसन्निभे ।  
विद्यारेखासमायुक्ते एकरन्ध्रे द्विरन्ध्रके ॥  

त्रिचतुष्पञ्चके वाऽथ कर्तव्यं शुभलक्षणम् ।  
रूक्षे जर्जरिते क्रूरे वक्रे दीर्घे कृशोदरि ॥  

बिन्दुभिः खचिते निम्ने न कदाचित् कृतिं कुरु ।  
ज्ञात्वा लक्षणसंशुद्धं कपालं सार्वकामिकम् ॥  

तत्र चोर्ध्वपुटे कार्या प्रतिमा या मनःस्थिता ।  
तुर्यांशे तु कृते क्षेत्रे तदन्ते वृत्तमालिखेत् ॥  

वृत्तान्ते तु पुनर्वृत्तं पुनर्मध्यं त्रिभागिकम् ।  
तस्य मध्ये पुनः पद्मं ज्ञात्वा चक्रे यथा तथा ॥  

मध्ये देका च वा देवं योगिनीभिः परीवृतम् ।  
श्लक्ष्णया वज्रसूच्या च कार्या चैवाङ्गकल्पना ॥"  

इत्यादि बहुप्रकारम् ॥  

एतदेव अन्यत्रापि अतिदिशति--  


एतदेवानुसर्तव्यमर्घपात्रेऽपि लक्षणम् ॥ २७-२८ ॥  


तथा च आगमोऽप्येवम्--इत्याह--  


श्रीब्रह्मयामलेऽप्युक्तं पात्रं गोमुखमुत्तमम् ।  
गजकूर्मतलं कुम्भवृत्तशक्तिकजाकृति ॥ २७-२९ ॥  


शक्तिकजं गुह्यम् ॥२९ ॥  

एवं लिङ्गस्वरूपं बहुधा व्याख्याय अक्षसूत्रं निरूपयति--  


अक्षसूत्रमथो कुर्यात्तत्रैवाभ्यर्चयेत्क्रमम् ।  
वीरधातुजलोद्भूतमुक्तारत्नसुवर्णजम् ॥ २७-३० ॥  

अक्षसूत्रं क्रमोत्कृष्टं रौद्राक्षं वा विशेषतः ।  
शतं तिथ्युत्तरं यद्वा साष्टं यद्वा तदर्धकम् ॥ २७-३१ ॥  

तदर्धं वाथ पञ्चाशद्युक्तं तत्परिकल्पयेत् ।  


वीरधातुः--महाशङ्खः । जलोद्भूतम्--पद्माक्षम् । तिथयः--  
पञ्चदश । तदर्धं--चतुष्पञ्चाशत् । तदर्धं--सप्तविंशतिः ॥  

अत्रैव व्याप्तिं दर्शयति--  


वक्त्राणि पञ्च चित्स्पन्दज्ञानेच्छाकृतिसङ्गतेः ॥ २७-३२ ॥  

पञ्चधाद्यन्तगं चैक्यमित्युपान्त्याक्षगो विधिः ।  
शक्तितद्वत्प्रभेदेन तत्र द्वैरूप्यमुच्यते ॥ २७-३३ ॥  

ततो द्विगुणमाने तु द्विरूपं न्यासमाचरेत् ।  
ततोऽपि द्विगुणे सृष्टिसंहृतिद्वितयेन तम् ॥ २७-३४ ॥  

मातृकां मालिनीं वाऽथ न्यस्येत्खशरसम्मिते ।  
उत्तमे तु द्वयीं न्यस्येन्यस्य पूर्वं प्रचोदितान् ॥ २७-३५ ॥  

दीक्षायां मुख्यतो मन्त्रांस्तान्पञ्चदश दैशिकः ।  
यदि वा तत्त्वभुवनकलामन्त्रपदार्णजैः ॥ २७-३६ ॥  

सङ्ख्याभेदैः कृते सूत्रे तं तं न्यासं गुरुश्चरेत् ।  
कृत्वाक्षसूत्रं तस्यापि सर्वं स्थण्डिलवद्भवेत् ॥ २७-३७ ॥  

पूजितेन च तेनैव जपं कुर्यादतन्द्रितः ।  
विधिरुक्तस्त्वयं श्रीमन्मालिनीविजयोत्तरे ॥ २७-३८ ॥  

चक्रवद्भ्रमयन्नेतद्यद्वक्ति स जपो भवेत् ।  
यदीक्षते जुहोत्येतद्बोधाग्नौ सम्प्रवेशनात् ॥ २७-३९ ॥  


पञ्चधेति--वक्त्रपञ्चकस्य चिदादिशक्तिपञ्चकेन गुणनात्   
पञ्चविंशतिर्भवति--इत्यर्थः । एक्यमिति--उपाध्यतीतमेकं रूपम्--  
इत्यर्थः । तद्धि द्विविधमादावुपाधीनामनुल्लासात् अन्ते च   
उपाधीनां प्रशमयोगत इति । एवं सप्तविंशतिः । उपान्त्येति--  
पञ्चाशदक्षात्मनोऽन्त्यस्य अक्षसूत्रस्य समीपवर्तित्वात् । तत्रेति--  
सप्तविंशतौ । द्विगुणमाने इति--चतुष्पञ्चाशदात्मनि । द्विरूपमिति--  
शक्तिशक्तिमदात्मकम् । ततोऽपि द्विगुणे इति--अष्टोत्तरशतात्मनि ।   
खशरेति--पञ्चाशत् । उत्तमे इति--पञ्चदशोत्तरशतात्मनि ।   
द्वयीमिति--मातृकामालिनीरूपाम् । पूर्वमिति --सप्तदशाह्निके ।   
यदुक्तं तत्र-   

"पिबन्याद्यष्टकं चास्त्रादिकं षट्कं परा तथा ।"   
(तं।आ। १७।३९-४०)   

इति । पञ्चदश एते स्युरिति । यदि वेति--पक्षान्तरे । उक्त इति--  
एकान्नविंशे पटले । यदुक्तं तत्र--   

"तदानेन विधानेन प्रकुर्यादक्षमालिकाम् ।  
मणिमौक्तिकशङ्खादिपद्माक्षादिविनिर्मिताम् ॥  

हेमादिधातुजां वाथ शतार्धाक्षमितां बुधः ।  
यथा स्वबाहुमात्रा स्याद्वलयाकृतितां गता ॥  

तां गृहीत्वा समालभ्य गन्धधूपाधिवासिताम् ।  
पूजयित्वा कुलेशानं तत्र शक्तिं निवेशयेत् ॥  

प्रत्येकमुच्चरेद् बीजं पराबीजपुटान्तगम् ।  
प्रस्फुरत्क्षान्तमेकस्मिन्नाद्यक्षे विनियोजयेत् ॥  

आद्यर्णं व्यापकं भूयः सर्वाधिष्ठायकं स्मरेत् ।  
द्विविधेऽपि हि वर्णानां भेदे विधिरयं मतः ॥  

द्वितीये व्यापकं वर्णं द्वितीयं पूर्ववन्न्यसेत् ।  
तृतीयादिषु वर्णेषु फान्तेष्वप्येवमिष्यते ॥  

ततः शक्तिमनुस्मृत्य सूत्राभामेकमानसः ।  
अक्षमध्यगतां कुर्यादक्षसूत्रप्रसिद्धये ॥  

चक्रवद् भ्रमयन्नेतद्यदेवात्र प्रभाषते ।  
तत्सर्वं मन्त्रसंसिद्ध्यै जपत्वेन प्रकल्पते ॥  

होमः स्यादीक्षिते तद्वद्दह्यमानेऽत्र वस्तुनि ।" (मा।विटम्। १९।७४-८३)   

इति ॥३९ ॥  

इदानीमुक्तेऽपि पात्रस्य लक्षणे तद्भेदोपदर्शनाय पक्षान्तरमाह--  


अथवार्घमहापात्रं कुर्यात्तच्चोत्तरं परम् ।  
नारिकेलमथो बैल्वं सौवर्णं राजतं च वा ॥ २७-४० ॥  

तस्याप्येष विधिः सर्वः प्रतिष्ठादौ प्रकीर्तितः ।  
तन्निष्कम्परसैः पूर्णं कृत्वास्मिन्पूजयेत्क्रमम् ॥ २७-४१ ॥  


निष्कम्परसैरिति--वीरसन्धिभिः पञ्चामृतादिभिः--इत्यर्थः ॥ ४१ ॥  

अत्र इतिकर्तव्यतामाह--  


अधोमुखं सदा स्थाप्यं पूजितं पूजने पुनः ।  
तत्पात्रमुन्मुखं तच्च रिक्तं कुर्यान्न तादृशम् ॥ २७-४२ ॥  

पूजान्ते तद्रसापूर्णमात्मानं प्रविधाय तत् ।  
अधोमुखं च सम्पूज्य स्थापयेत विचक्षणः ॥ २७-४३ ॥  


पूजितमिति--पात्रविद्यादिना । पूजने इति--यथेष्टमन्त्रादेः ।   
तादृशमिति--उन्मुखम् ॥ ४२-४३ ॥   

तत्तच्छास्त्रोदितानि पूजाधारान्तराण्यपि दर्शयितुमाह--  


खङ्गं कृपाणिकां यद्वा कर्तरीं मकुरं च वा ।  
विमलं तत्तथा कुर्याच्छ्रीमत्कालीमुखोदितम् ॥ २७-४४ ॥  

श्रीभैरवकुलेऽप्युक्तं कुलपर्वप्रपूजने ।  
स्थण्डिलेऽग्नौ पटे लिङ्गे पात्रे पद्मेऽथ मण्डले ॥ २७-४५ ॥  

मूर्तौ घटेऽस्त्रसङ्घाते पटे सूत्रेऽथ पूजयेत् ।  
स्वेन स्वेनोपचारेण सङ्करं वर्जयेदिति ॥ २७-४६ ॥  


स्वेन स्वेनेति--गृहस्थाद्युचितेन । यदुक्तम्--  

"गृहे गृहोद्भवैर्द्रव्यैः श्मशाने च तदुद्भवैः ।  
विधिवत्पूजनं कार्यं शबलं न समाचरेत् ॥"   

इति ॥४६ ॥  

ननु किमनेकैः स्थण्डिलादिभिः पूजाधारैः ?--इत्याशङ्कां   
गर्भीकृत्य विषयविभागं दर्शयति--   


यथाप्सु शान्तये मन्त्रास्तद्वदस्त्रादिषु ध्रुवम् ।   
शत्रुच्छेदादिकर्तारः काम्योऽतः सङ्करोज्झितः ॥ २७-४७ ॥  


अत इति--एषां प्रतिनियतकारित्वात्, तेन शान्तिकामो जल एव पूजां   
विदध्यात्, न अस्त्रादाविति ॥ ४७ ॥  

ननु एवमकामस्य पुनः किमेभिर्बहुभिः ?--इत्याशङ्क्य आह--  


अकामस्य तु ते तत्तत्स्थानोपाधिवशाद् ध्रुवम् ।  
पाशकर्तनसंशुद्धतत्त्वाप्यायादिकारिणः ॥ २७-४८ ॥  

अथवा पुस्तकं तादृग्रहःशास्त्रक्रमोम्भितम् ।  
सुशुद्धं दीक्षितकृतं तत्राप्येष विधिः स्मृतः ॥ २७-४९ ॥  


अथवेति--पक्षान्तरे । तादृग्रहःशास्त्रक्रमोम्भितत्वेन च अस्य   
सर्वंसहत्वात् सर्वकर्मस्वपि आनुगुण्यं कटाक्षितम् । कृतमिति--  
लिखितम् ॥ ४८-४९ ॥  

एवं लिङ्गस्वरूपमभिधाय, पूजाभेदमभिधातुमाह--  


इत्थं स्वयम्प्रतिष्ठेषु यावद्यावत्स्थितिर्भवेत् ।  
विभवैस्तर्पणं शुद्धिस्तावद्विच्छेदवर्जनम् ॥ २७-५० ॥  

अत एव यदा भूरिदिनं मण्डलकल्पनम् ।  
तदा दिने दिने कुर्याद्विभवैस्तर्पणं बहु ॥ २७-५१ ॥  

प्रतिष्ठायां च सर्वत्र गुरुः पूर्वोदितं परम् ।  
सतत्त्वमनुसन्धाय सन्निधिं स्फुटमाचरेत् ॥ २७-५२ ॥  


विच्छेदवर्जनमिति--विच्छेदं परिवर्ज्य अविच्छिन्नम्--इत्यर्थः । अत   
एवेति- अविच्छेदेन तर्पणादेः कार्यत्वात् ॥५२ ॥  

ननु "आ तन्मयत्वसंसिद्धेरा चाभीष्टफलोदयात् ।  
पुत्रकः साधको व्यक्तमव्यक्तं वा समाश्रयेत् ॥" (तं।आ। २७-९)  

इत्याद्युक्त्या तत्तदभीष्टसिद्धिपर्यन्तं पुत्रकादीनां   
लिङ्गादिसमाश्रयणमुक्तम्, अनन्तरं पुनरेभिः किं कार्यम् ?--  
इत्याशङ्क्य आह--  


सिद्धे तु तन्मयीभावे फले पुत्रकसाधकैः ।  
अन्यस्मै तद्द्वयादन्यतरस्मै तत्समर्प्यते ॥ २७-५३ ॥  

तस्याप्येष विधिः सर्वस्तदलाभे तु सर्वथा ।  
अगाधेऽम्भसि तत्क्षेप्यं क्षमयित्वा विसृज्य च ॥ २७-५४ ॥  

इत्येष स्वप्रतिष्ठानविधिः शिवनिरूपितः ।  
परप्रतिष्ठिते लिङ्गे बाणीयेऽथ स्वयम्भुवि ॥ २७-५५ ॥  

सर्वमासनपक्षे प्राङ् न्यस्य सम्पूजयेत्क्रमम् ।  


एवं तत्समर्पणे योग्यश्चेत् कश्चिन्न लब्धः, तदा तैः किं कार्यम्?--  
इत्याशङ्क्य आह--तदलाभ इति । स्वयम्भुवीति--अर्थाद्विधिर्निरूपित   
इति,  
तदेवाह--सर्वमिति ॥  

ननु स्वयम्भ्वादयो हि शुद्धादशुद्धाद् वा अध्वमध्यादवतीर्णाः,   
तत्कथमत्र इदं सर्वाध्वोत्तीर्णं सम्पूजयेत् ?--इत्याशङ्क्य आह--  


शुद्धाशुद्धाध्वजाः सर्वे मन्त्राः सर्वः शिवान्तकः ॥ २७-५६ ॥  

अध्वा चेहासने प्रोक्तस्तत्सर्वत्रार्चयेदिदम् ।  
आवाहनविसृष्टी तु तत्र प्राग्वत्समाचरेत् ॥ २७-५७ ॥  


न च एतद्युक्तिमात्रसिद्धमेव--इत्याह--  


उक्तं तन्त्रेऽप्यघोरेशे स्वच्छन्दे विभुना तथा ।  
अथवा प्रत्यहं प्रोक्तमानार्धार्धनियोगतः ॥ २७-५८ ॥  

कृत्वेष्टं मण्डलं तत्र समस्तं क्रममर्चयेत् ।  


प्रोक्तमानेति--   

"एवमस्य त्रिहस्तस्य… ।"  

इत्याद्यभिहितस्य त्रिहस्तत्वादेः ॥  

एतदेव उपसंहरति--  


बहुप्रकारभिन्नस्य लिङ्गस्यार्चा निरूपिता ॥ २७-५९ ॥  


इति श्रीमदाचार्याभिनवगुप्तपादविरचिते श्रीतन्त्रालोके   
लिङ्गार्चाप्रकाशनं नाम सप्तविंशमाह्निकम् ॥ २७ ॥  


इति शिवम् ॥ ५९ ॥  


बहुभेदभङ्गिलिङ्गस्वरूपसंविन्निरूपणाचतुरः ।  
सप्तविंशं व्यवृणोदाह्निकमेतज्जयरथाभिख्यः ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते  
श्रीतन्त्रालोके श्रीजयरथविरचितविवेकाभिख्यव्याख्योपेते   
लिङ्गार्चाप्रकाशनं नाम सप्तविंशमाह्निकं समाप्तम् ॥ २७ ॥  
