+++
title = "०६"

+++



षष्ठमाह्निकम्  



" विवेक "   

कवलयितुं किल कालं कलयति यो व्यायतास्यतां सततम् ।  
जयति स सुजयः साक्षात्संसारपराकृतौ सजयः ॥  

इदानीमाणवोपायस्यैवाङ्गभूतमुच्चारादिप्रमेयचतुष्टयानन्तरोद्दिष्।  
तं स्थानकल्पनाख्यं परमं प्रमेयं   
द्वितीयार्धेनावतारयितुमुपक्रमते --   

स्थानप्रकल्पाख्यतया स्फुटस्तु बाह्योऽभ्युपायः प्रविविच्यतेऽथ ॥ ६-  
१ ॥  

अथशब्दोऽधिकारे । तेनेतः प्रभृत्याद्वादशाह्निकं यत्किञ्चिदुच्यते   
तत्सर्वं स्थानकल्पनाधिकारेण, इति पञ्चदशाह्निकात्प्रभृति   
पुनरेतदेव बाह्यस्थण्डिलमण्डलाद्यधिकृत्याभिधीयते --   
इत्याग्रन्थपरिसमाप्तेः प्राधान्यात् स्थानकल्पनस्यैव सकलोऽयं   
प्रपञ्च इति ॥ १ ॥  

तदेवाह ↓   


स्थानभेदस्त्रिधा प्रोक्तः प्राणे देहे बहिस्तथा ।  


एषामपि भेदान्तराणि सन्ति -- इत्याह --   


प्राणश्च पञ्चधा देहे द्विधा बाह्यान्तरत्वतः ॥ ६-२ ॥  

मण्डलं स्थण्डिलं पात्रमक्षसूत्रं सपुस्तकम् ।  
लिङ्गं तूरं पटः पुस्तं प्रतिमा मूर्तिरेव च ॥ ६-३ ॥  

इत्येकादशधा बाह्यं पुनस्तद् बहुधा भवेत् ।  


"पुस्तम्" लेपादिनिर्मिताकृतिः । मूर्तिर्गुर्वादिसम्बन्धिनी ।   
तदित्यानन्तर्याद् बाह्यम्, पुनरित्येकादशविधत्वेऽपि । बहुधेति   
मण्डलादीनामप्येकशूलत्रित्रिशूलादिक्रमेण नानात्वात् ॥ ३ ॥   

एवं स्वरूपतः स्थानभेदमभिधाय तद्गतं विधिमप्युपदेष्टुं   
प्रतिजानीते --   


तत्र प्राणाश्रयं तावद्विधानमुपदिश्यते ॥ ६-४ ॥  


तदेवाह ↓   


अध्वा समस्त एवायं षड्वधोऽप्यतिविस्तृतः ।  
यो वक्ष्यते स एकत्र प्राणे तावत्प्रतिष्ठितः ॥ ६-५ ॥  


वक्ष्यत इति भुवनाध्वप्रकाशनादौ । "प्राण" इति   
सामान्यस्पन्दनात्मनि । यदुक्तम् --   

"षङ्वधाध्वविभागस्तु प्राणैकत्र यथा स्थितः ।" (स्वटम्। ४।२३२)   

इति । विशिष्टे पुनः पदमन्त्रवर्णात्मा त्रिविध एव । यद्वक्ष्यति   

"षड्वधादध्वनः प्राच्यं यदेतत्त्रितयं पुनः ।  
एष एव स कालाध्वा प्राणे स्पष्टं प्रतिष्ठितः ॥" (तं।आ। ६।३७)   

इति ॥ ५ ॥  

तदेवोपपादयति ↓   


अध्वनः कलनं यत्तत्क्रमाक्रमतया स्थितम् ।  
क्रमाक्रमौ हि चित्रैककलना भावगोचरे ॥ ६-६ ॥  


नन्वेतत्क्रमाक्रमात्मतयैव कस्मात्स्थितमित्याशङ्क्याह -- "क्रमेत्यादि" ।   
इह द्विधैव भावानामवभासः क्रमेणाक्रमेण च; तत्र क्रमेण यथा   
कार्यकारणादौ, अक्रमेण यथा चित्रज्ञानादौ । स च चित्रे   
यदैकस्यैवैकदैव च कञ्चित्पूर्वकालभाविनं समानकालभाविनं च   
भावमपेक्ष्य क्रमेणाक्रमेण चावभासः -- इति । तद्या नाम   
भावानामेवं "कलना" परिच्छित्तिः स एव क्रमाक्रमात्मा इति ॥ ६ ॥   


ननु सर्वमिदं जगत्संविल्लग्नमेवावभासतेऽन्यथा ह्यस्य भानमेव न   
भवेत्, संविदि च नित्यत्वात्कालयोगो नास्ति, इति कथमसौ तदनुषक्तस्य   
भावजातस्यापि स्यात् ? -- इत्याशङ्क्याह --   


क्रमाक्रमात्मा कालश्च परः संविदि वर्तते ।  


नन्वेवं "क्रमाक्रमकथातीतं संवित्तत्त्वं सुनिर्मलम्" इत्याद्युक्तं   
व्याहन्येत, सौगतमतान्तःपातश्च स्यात् -- इत्याशङ्क्याह --   


काली नाम परा शक्तिः सैव देवस्य गीयते ॥ ७ ॥  


यन्नाम परस्य प्रकाशस्य कालेन योगः सास्य "शक्तिः"   
स्वेच्छावभासितस्य प्रमातृप्रमेयाद्यात्मनो जगतस्तत्तद्रूपतया कलने   
सामर्थ्यं न पुनः स्वात्मनि कश्चिदक्रमः क्रमो वा इति न   
ह्यग्नेर्दाहशक्तियोगे स्वात्मनि स्फोटाद्याविर्भावः ॥ ७ ॥  

तदाह ↓   


सैव संविद् बहिः स्वात्मगर्भीभूतौ क्रमाक्रमौ ।  
स्फुटयन्ती प्ररोहेण प्राणवृत्तिरिति स्थिता ॥ ६-८ ॥  


सैव कालशक्तियोगिनी संवित्स्वाविभागेनावस्थितौ क्रमाक्रमौ बहिः   
प्ररूढतयावभासयन्ती प्राणवृत्तिरिति स्थिता, प्राणनात्मतया   
प्रस्फुरितेत्यर्थः ॥ ८ ॥  

ननु कथं नामेयं प्राणवृत्त्यात्मना प्रस्फुरिता -- इत्याशङ्क्याह --   


संविन्मात्रं हि यच्छुद्धं प्रकाशपरमार्थकम् ।  
तन्मेयमात्मनः प्रोज्झ्य विविक्तं भासते नभः ॥ ६-९ ॥  


यन्नाम हीदं प्रमातृप्रमेयात्मनो विश्वस्य   
स्वाविभागेनैवावभासनात्प्रकाशपरमार्थकम्, अत एव   
तदारूषणाया अभावाच्छुद्धं संविन्मात्रं तत्स्वस्वातन्त्र्यात्   
स्वात्मन्यपूर्णत्वावबिभासयिषया स्वाविभागेनावस्थितं विश्वात्म   
"मेयम्" आत्मनः सकाशात् "प्रोज्झ्य" पृथक्कृत्य   
"विश्वस्मादुत्तीर्णोऽहम्" इत्यामृश्य "विविक्तं नभोऽवभासते"   
सकलभावशून्यत्वान्निरावरणरूपतया प्रस्फुरतीत्यर्थः ॥ ९ ॥   

अत एवाह --   


तदेव शून्यरूपत्वं संविदः परिगीयते ।  


"शून्यरूपत्वम्" इति शून्यप्रमातृत्वमित्यर्थः । शून्यत्वं चास्य   
सर्वस्य संवेद्यस्य सङ्क्षयात् न तु संविदोऽपि, तथात्वे हि   
निखिलमिदमनेलमूकप्रायं स्यात् । यदुक्तम् --   

"अशून्यं शून्यमित्युक्तं शून्यं चाभाव उच्यते ।  
अभावः स समुद्द्ष्टो यत्र भावाः क्षयं गताः ॥" (स्व। ४।२९१)   

इति ।   

शर्वालम्बनधर्मैश्च सर्वसत्त्वैरशेषतः ।  
सर्वक्लेशाशयैः शून्यं न शून्यं परमार्थतः ॥"   

इति च ॥  

एतच्च परमुपेयमितो बाह्यानामित्याह --   


नेति नेति विमर्शेन योगिनां सा परा दशा ॥ १० ॥  

सेयं ↓   

न भावो नापि चाभावो मध्यमाप्रतिपत्तितः ।"  

इत्याद्युक्तयुक्त्या भावाभावविषयेण नेति नेति परामर्शद्वयेन   
मध्यमपदावेशशालिनां "योगिनाम्" "परा" शून्यातिशून्यरूपा   
"दशा" विश्रान्तिस्थानमित्यर्थः । यदाहुः --   

"शून्यतावस्थितः पश्चात्संवेदनविवर्जितः ।  
निर्वाणः कृष्णवर्त्मेव निरुपाख्यो भवत्यसौ ॥"   

इति ॥ १० ॥  

स एव च शून्यप्रमाता बहिर्मुखीभवन्प्राणप्रमातृतामासादयति --   
इत्याह --   


स एव खात्मा मेयेऽस्मिन्भेदिते स्वीक्रियोन्मुखः ।  
पतन्समुच्छलत्त्वेन प्राणस्पन्दोर्मिसञ्ज्ञितः ॥ ६-११ ॥  


स एव च "खात्मा" शून्यप्रमाता --   

"…ऽभिलाषो मलोऽत्र तु ।" (स्वटम्। ४-१०४)  

इत्याद्युक्तेरपूर्णम्मन्यतात्मकाणवमलयोगात्साकाङ्क्षतया   
पुनस्तत्स्वीकरणोन्मुखः सन् स्वस्मात् "भेदिते" पृथक्कृतेऽस्मिन्   
नीलसुखादिरूपे "मेये समुच्छलत्त्वेन पतन्" बहिर्मुखीभवन्   
प्राणादिशब्दव्यपदेश्यो भवेदित्यर्थः । किञ्चिच्चलनात्मनः   
स्वविमर्शरूपस्य स्पन्दनस्यैवायमाद्यः प्रसरः --   
इत्युपचारात्तच्छब्दव्यपदेश्यो न तु स एवायम्, तस्य   
शून्यप्रमात्रुल्लासादप्यूर्ध्वभावात् । एवमूर्मिशब्दादावुत्तरत्रापि   
ज्ञेयम् ॥ ११ ॥   

यदभिप्रायेणैव भट्टश्रीकल्लटादयोऽप्येवमूचुः -- इत्याह --   


तेनाहुः किल संवित्प्राक्प्राणे परिणता तथा ।  
अन्तःकरणतत्त्वस्य वायुराश्रयतां गतः ॥ ६-१२ ॥  


यद्यपि शून्यतावभासनपुरःसरं संवित्प्राणरूपतया परिस्फुरिता   
तथापि तदवभासनेऽस्या न कश्चिद्रूपान्तरोपग्रहः -- इत्युक्तं "प्राक्   
संवित्प्राणे परिणता" इति । तैरप्येतन्निर्मूलमेव नोक्तम् -- इत्यागमोऽपि   
संवादितः "अन्तःकरणेत्यादिना" । अन्तःकरणानां "तत्त्वम्"   
सारभूता बुद्धिस्तस्य बुद्धिप्रमातुरित्यर्थः । तेन   
बुद्धिप्रमातुरित्यर्थः । तेन बुद्धिप्रमातुः पूर्वं प्राणोल्लासः --   
इति सिद्धम् । अन्यथा कथं स तस्याश्रयः स्यात् ॥ १२ ॥  

एवमयमेव परस्याः संविदः प्रथमः परिस्पन्दः ↓ इति   
तदभेदवृत्त्यैव सर्वत्रास्य व्यवहारः -- इत्याह --    


इयं सा प्राणनाशक्तिरान्तरोद्योगदोहदा ।  
स्पन्दः स्फुरत्ता विश्रान्तिर्जीवो हृत्प्रतिभा मता ॥ ६-१३ ॥  


"आन्तर" आद्यो योऽसौ "उद्योग" उद्यन्तृतात्मा परिस्पन्दस्तत्र   
"दोहदो"ऽभिलाषो यस्याः सा तदेकनिष्ठेत्यर्थः ॥ १३ ॥  

नन्वेवमुल्लसिताया अस्याः किं प्रयोजनम् ? -- इत्याशङ्क्याह --   


सा प्राणवृत्तिः प्राणाद्यै रूपैः पञ्चभिरात्मसात् ।  
देहं यत्कुरुते संवित्पूर्णस्तेनैष भासते ॥ ६-१४ ॥  


सेयं सामान्यपरिस्पन्दात्मा प्राणवृत्तिः, पञ्चभिः प्राणापानाद्यै   
रूपैर्यत्तदन्तर्बहिष्करणाद्याक्रान्तं पाञ्चभौतिकं   
"देहमात्मसात्कुरुते" व्याप्यावतिष्ठते तेनैष देहो   
घटादिवत्संवेद्यत्वेऽपि संवित्पूर्णो भासते संवेत्तृतया प्रथत   
इत्यर्थः । अत एव मूढानामयं भ्रमो   
यच्चैतन्यविशिष्टात्कायादन्यः कश्चिन्नास्ति इति । यदुक्तम् --   

"चैतन्यखचितात्कायान्नात्मान्योऽस्तीति मन्वते ।"   

इति ॥ १४ ॥  

तदाह ↓   


प्राणनावृत्तितादात्म्यसंवित्खचितदेहजाम् ।  
चेष्टां पश्यन्त्यतो मुग्धा नास्त्यन्यदिति मन्वते ॥ १५ ॥  


"मुग्धा" इति देहात्मनोर्विवेकमजानानाः । अयमेषां भावः --   
भूतान्येव हि मृदाद्यवस्थायामचेतनान्यपि सुराकारतया परिणता   
गुडपिष्टादय इव मदशक्तिम्, शरीराकारपरिणतानि चैतन्यं   
प्रतिपद्यन्ते, कालान्तरे च परिणामविशेषभाक्त्वाच्च   
तच्छून्यतामुपगच्छन्ति, तावन्तं च कालं   
चैतन्यानपायात्स्मृत्यनुसन्धानादिव्यवहारनिपुणतया चेष्टन्ते -- इति   
किमन्येन तदतिरिक्तेनात्मनेति ॥ १५ ॥  

एतदधिशयाना एव "चार्वाका" इत्युच्यन्ते -- इत्याह --   


तामेव बालमूर्खस्त्रीप्रायवेदितृसंश्रिताम् ।  
मतिं प्रमाणीकुर्वन्तश्चार्वाकास्तत्त्वदर्शिनः ॥ ६-१६ ॥  


तामेव मतिमिति, "चैतन्यविशिष्टः कायः पुरुषः" इत्याद्युक्त्या   
चैतन्यखचितो देह एवात्मा न पुनस्तदतिरिक्तः कश्चित् -- इत्येवंरूपाम् ।   
बालादिसंश्रयेणास्या महाजनानुपसेव्यत्वं दर्शितम् ।   
प्रमाणीकुर्वन्त इति, देहादूर्ध्वमपि यदि कश्चित्तदतिरिक्त आत्मा   
सम्भवेत्तत्तस्य पूर्वशरीरमपहाय शरीरान्तरमधितिष्ठत   
एतच्छरीरशैशवादिदशानुभूतार्थस्मरणवत्   
पूर्वपूर्वशरीरानुभूतार्थस्मरणमपि भवेत् । न हि तस्य   
शरीरभेदेऽपि नित्यत्वात्स्मरणविशेषे कारणं किञ्चिदुत्पश्यामो   
येनेह जन्मन्येवानुभूतं स्मरति नान्यजन्मानुभूतम् -- इति   
तस्मादूर्ध्वमन्यः कश्चिन्नात्मास्तीत्येव युक्तम् । यच्छ्रुतिरपि --    

"विज्ञानघन एवैतेभ्यो भूतेभ्यः समुत्थाय तान्येवानु-	  

विनश्यति न प्रेत्य सञ्ज्ञास्ति" (बृ।आ।उ। ४।५।१३)   

इति । अतश्च परलोकादिचिन्तामपास्य यावज्जीवं सुखमेवासितव्यम् --   
इत्येषां तत्त्वमित्युक्तं "तत्त्वदर्शिन" इति । यदाहुः --   

"यावज्जीवं सुखं जीवेन्नास्ति मृत्युरगोचरः ।  
भस्मीभूतस्य शान्तस्य पुनरागमनं कुतः ॥"   

इति ॥ १६ ॥  

नन्वेवं तत्त्वमनुशीलयतामेषां किं स्यात् ? -- इत्याशङ्क्याह --   


तेषां तथा भावना चेद्दार्ढ्यमेति निरन्तरम् ।  
तद्देहभङ्गे सुप्ताः स्युरातादृग्वासनाक्षयात् ॥ ६-१७ ॥  


शुप्ता" इति अपवेद्यप्रलयाकलप्राया इत्यर्थः ॥ १७ ॥  

तद्वासनाक्षये त्वेषां किं भवेत् ? -- इत्याशङ्क्याह --   


तद्वासनाक्षये त्वेषामक्षीणं वासनान्तरम् ।  
बुद्धं कुतश्चित्संसूते विचित्रां फलसम्पदम् ॥ ६-१८ ॥  


नन्वेषां साङ्ख्यादिभिरपि साम्यं यत्तेषामप्येवम्प्रायैव मुक्तिः,   
पुनरपि तत्तद्वासनानुसारं विचित्रफलोपभोगस्योदयात् । यद्वक्ष्यति --   

शाङ्ख्यवेदादिसंसिद्धाञ्छीर्कण्ठस्तदहर्मुखे ।  
सृजत्येव पुनस्तेन न सम्यङ्मुक्तिरीदृशी ॥" (तम्। ६।१५३)   

इति । तत्सर्वत्रास्यैव कथमवरतया निर्देशः । यदाहुः --    
"चार्वाकास्तु वराकाः प्रतिक्षेप्तव्या एव कः क्षुद्रतर्कस्य तदीयस्येह   
गणनावसरः" इति । तत्किमेतत् ? -- इत्याशङ्क्याह --   


अदार्ढ्यशङ्कनात्प्राच्यवासनातादवस्थ्यतः ।  
अन्यकर्तव्यशैथिल्यात्सम्भाव्यानुशयत्वतः ॥ ६-१९ ॥  

अतद्रूढान्यजनताकर्तव्यपरिलोपनात् ।  
नास्तिक्यवासनामाहुः पापात्पापीयसीमिमाम् ॥ ६-२० ॥  


यदप्यस्मदपेक्षया दर्शनान्तराणां तुल्यमेव पापत्वं तथापि   
नास्तिक्यवासनायास्ततोऽप्यतिशयेन पापत्वम्, यतः "प्राच्या"   
अनिषेध्यत्वात्पूर्वभाविनी येयमास्तिक्यवासना तस्यास्तादवस्थ्यं ।   
नहि नास्तिक्यवासनाया दार्ढ्येन प्ररोहोऽस्ति येनैतदुपरमो   
भवेन्निर्मूलत्वेनादार्ढ्यस्यात्राशङ्क्यमानत्वात् । यथा परं ब्रह्म   
मूलत्वेनावलम्ब्य प्रपञ्चो मिथ्या -- इत्याद्युच्यमानं दार्ढ्येन   
प्ररोहमियान्नैवमेतत्; आत्मनो हि नास्तित्वे किमन्यदवशिष्यते   
यन्नामाजडं मूलभूतमधिकृत्य सर्वमिदं सुव्यवस्थितं स्यात्;   
जडानामेव च परिणामो भवेदिति न चेतनत्वेनासौ युज्यते --    
इत्यन्यैर्बहूक्तमिति तत एवावधार्यम् । अत   
एवास्तिक्यवासनायास्तादवस्थ्येन "अन्येषाम्" दर्शनान्तरस्थानाम्   
"अग्निहोत्रं जुहुयात्", न हिंस्यात्सर्वभूतानि" इत्याद्यात्मना   
विधिनिषेधरूपेण "कर्तव्येन" शैथिल्यमस्या जायते । यदात्मनोऽस्तित्वे   
यदि कैश्चित्पारलौकिकं किञ्चिदनुष्ठीयते तद्यावद्दूरे आस्ताम्;   
आत्मनः पुनर्नास्तित्वेऽप्यन्यैः कुशलप्रवृत्तिरकुशलविरतिश्च क्रियते   - इत्यत्र निमित्तं किञ्चित्सम्भवेत्, अन्यथा सर्व एव किमेवं कुर्यः ।   
अस्माकं च किञ्चिदपि कर्तव्यं नास्ति -- इत्यस्थान एवास्माभिर्भ्रन्तम्,   
किमिदं व्यामूढैरिवासितम् -- इत्येवमात्मा पश्चात्तापोऽप्यत्र   
सम्भावनीयस्तस्मिन्नुत्पन्ने सति सुखमेव न्यायोपन्यासकदर्थनां   
परिहृत्य ↓   

शन्दिग्धेऽपि परे लोके त्याज्यमेवाशुभं बुधैः ।  
यदि नास्ति ततः किं स्यादस्ति चेन्नास्तिको हतः ॥"  

इत्यादिना मित्रसम्मतेनाप्युपदेशेन तस्यामास्तिक्यवासनाया   
रूढयान्यया दर्शनान्तरस्थया जनतयावश्यमेवास्याः परिलोपः   
कार्यः -- इति ॥ २० ॥  

तदेवमत्र प्रसक्तानुप्रसक्तिकया परदर्शनकथा मा प्रसाङ्क्षीत् इति   
प्रकृतमेवानुसरति --   


अलमप्रस्तुतेनाथ प्रकृतं प्रविविच्यते ।  

तदेवाह ↓   


यावान्समस्त एवायमध्वा प्राणे प्रतिष्ठितः ॥ ६-२१ ॥  

द्विधा च सोऽध्वा क्रियया मूर्त्या च प्रविभज्यते ।  


द्विधेति देशकालभेदेन । तत्र क्रियया कालाध्वा प्रविभज्यते मूर्त्या   
च देशाध्वा ।  

यदुक्तम् ↓   

"मूर्तिवैचित्र्यतो देशक्रममाभासयत्यसौ ।  
क्रियावैचित्र्यनिर्भासात्कालक्रममपीश्वरः ॥" (रि। प्र। २।१।५)   

इति ॥ २१ ॥  

ननु ↓   

"अध्वा समस्त एवायं चिन्मात्रे सम्प्रतिष्ठितः ।  
यत्तत्र नहि विश्रान्तं तन्नभःकुसुमायते ॥" (८।३)  

इत्यादिवक्ष्यमाणनीत्यास्य संविदि प्रतिष्ठितत्वं युक्तं न   
जडात्मनि प्राणे ? -- इत्याशङ्क्याह --    


प्राण एव शिखा श्रीमत्त्रिशिरस्युदिता हि सा ॥ ६-२२ ॥  

बद्धा यागादिकाले तु निष्कलत्वाच्छिवात्मिका ।  


"शिखा परिमिता शक्तिर्भैरवस्य तु कथ्यते ।  
क्रियाशक्तिरिति ख्याता… ॥"   

इति ॥ २२ ॥  

ननु को नामास्या बन्धो येन यागादौ निष्कलत्वाच्छिवात्मिकेयं स्यात् ? --   
इत्याशङ्क्याह --   


यतोऽहोरात्रमध्येऽस्याश्चतुर्विंशतिधा गतिः ॥ ६-२३ ॥  

प्राणविक्षेपरन्ध्रख्यशतैश्चित्रफलप्रदा ।  


यत्षष्टिघटिकासङ्ख्याकस्य बाह्यस्याहोरात्रस्य मध्येऽस्याः   
प्राणरूपायाः पारमेश्वर्याः क्रियाशक्तेः प्राणचाराणां   
रन्ध्रख्यैर्द्वारसङ्ख्याकैर्नवभिः शतैरुपलक्षिता, अत एव   
चतुर्विंशतिभिः सङ्क्रान्तिलक्षणैः   
प्रकारैरैहिकामुत्रिकभेदाच्चित्रफलप्रदा   
गतिरूर्ध्वाधरवाहलक्षणश्चारो भवेदित्यर्थः । अयमत्राभिप्रायः   - इह खलु सर्वप्राणिनां --   


"मनोऽप्यन्यत्र निक्षिप्तं चक्षुरन्यत्र पातितम् ।  
तथा प्रवर्तते प्राणस्त्वयत्नादेव सर्वदा ॥" (स्वटम्। ७।५७)  

इत्याद्युक्त्या स्वरसत एव मध्यमः प्राणो वहति -- इति   
बाह्येनाहोरात्रेण --   

"षट्शतानि वरारोहे सहस्राण्येकविंशतिः ।  
अहोरात्रेण बाह्येन अध्यात्मं तु सुराधिपे ॥" (स्वटम्। ७।५३)  

इत्याद्युक्त्यान्तः सषट्शता सहस्रैकविंशतिः प्राणचाराणां   
भवेत् । तत्र प्रतिघटिकं --   

"शतानि त्रीण्यहोरात्राः षष्टिरेव तथाधिकाः ।  
वर्षमेतत्समाख्यातं बाह्ये वैघटिका च सा ॥" (स्वटम्। ७।५१)  

इत्याद्युक्त्या प्राणचाराणां सषष्टिस्त्रिशती -- इति सार्धेन   
घटिकाद्वयेन नवशतानि भवन्ति, स एव च सङ्क्रान्तीनां   
प्रत्येकमुदयः । यदुक्तम् --   

"चतुर्विंशतिसङ्क्रान्त्यः समधातोः स्वभावतः ।  
शतानि नव वै हम्स एकामेकां वहेत्सदा ॥" (स्वटम्। ७।१६८)   

इति । सार्धं च घटिकाद्वयं चतुर्विंशतिधा गुणितं   
षष्टिर्घटिका भवन्ति -- इत्यहोरात्रमध्ये तत्सङ्ख्याकानामुदयः ।   
यदुक्तम् --   

"बाह्ये चैव त्वहोरात्रे अध्यात्मं तु वरानने ।  
चतुर्विंशतिसङ्क्रान्तीः प्राणहंसस्तु सङ्क्रमेत् ॥  

अहनि द्वादश प्रोक्ता रात्रौ वै द्वादश स्मृताः ।" (स्वटम्। ७।१६६)   

इति । यद्यपीयन्तः प्राणचारा अहोरात्रमध्ये भवन्ति -- इत्येतावदत्र   
वक्तव्यम्, तथापि तथात्वे तेषां गणनामात्रं प्रदर्शितं भवेत् न   
तु तत्तद्विचित्रफलोदयनिमित्तत्वमपीत्येवमुक्तम् ॥ २३ ॥  

नन्वेवंविधः शिखाया बन्धः -- इति वक्तुं प्रस्तुते   
किमिदमप्रस्तुतमभिधीयते यत्प्राणचाराणामियती गतिरिति । नैतत्,   
अयमेव हि शिखाबन्धो यत्प्राणशक्तेः   
प्रतिचारमादिमध्यान्तेष्ववधानेन पुनः पुनः परामर्शनं नाम ।   
यदभिप्रायेणैव --   

"षट् शातानि दिवा रात्रौ सहस्राण्येकविंशतिः ।  
जपो देव्याः समुद्दिष्टः सुलभो दुर्लभो जडैः ॥" (वि। भै। १५६)   

इत्याद्यन्यत्रोक्तम्, तदाह --   


क्षपा शशी तथापानो नाद एकत्र तिष्ठति ॥ ६-२४ ॥  

जीवादित्यो न चोद्गच्छेत्तुट्यर्धं सान्ध्यमीदृशम् ।  
ऊर्ध्ववक्त्रो रविश्चन्द्रोऽधोमुखो वह्निरन्तरे ॥ ६-२५ ॥  

माध्याह्निकी मोक्षदा स्याद् व्योममध्यस्थितो रविः ।  
अनन्तमितसारो हि जन्तुचक्रप्रबोधकः ॥ ६-२६ ॥  

बिन्दुः प्राणो ह्यहश्चैव रविरेकत्र तिष्ठति ।  
महासन्ध्या तृतीया तु सुप्रशान्तात्मिका स्थिता ॥ ६-२७ ॥  


यदात्रैकत्र वामपार्श्वे द्वादशान्ताद्धृदन्तं चरन्क्षपाशशी   
तिष्ठति हृदये निवृत्तगतिर्भवति प्राणादित्यश्च ततो नोद्गच्छति   
तदेदृशमपानीयमन्त्यं तुट्यर्धं सान्ध्यं   
वक्ष्यमाणनीत्योद्गच्छत्प्राणार्काद्यतुट्यर्धसम्मीलनया स   
चतुर्भागाङ्गुलद्वयप्रमाणप्राणचाररूपा प्राभातिकी सन्ध्या   
भवेदित्यर्थः । यदुक्तं तत्र --   

स चन्द्रो विद्यमानोऽपि अपानो हृदि मध्यतः ।  
यदा तूत्सन्नतां याति जीवादित्यो न चोद्गमेत् ॥  

प्राभातिकीति विज्ञेया आत्मतत्त्वप्रबोधिनी ।  
क्षपा शशी तथापानो नाद एकत्र तिष्ठति ॥  

तुट्यर्धं ज्ञानमहसा सन्ध्या वै समुदाहृता ।"   

इति । तदनन्तरं च यदा प्राणात्मा रविरूर्ध्वमुखत्वेन   
चरंस्ताल्वाद्यात्मन्यन्तरे स्थितश्चन्द्रश्चापानात्माधोमुखत्वेन -- इति   
तयोः प्रमाणप्रमेयात्मनोः सङ्घट्टात्प्रमातृरूपो   
वह्निरुदियात्तदेयं माध्याह्निकी सन्ध्या मोक्षदा स्यात्; यतो   
मध्यनाडीसम्बन्धिनो "व्योम्नः" सुषिरस्य "मध्ये" तालुस्थाने स्थितो   
बहिर्मुखत्वेन प्रमाणत्वेऽपि प्रमातृरूपस्यानपायादनस्तमितसारो   
रविर्जन्तुचक्रस्य प्रकर्षेण "बोधकः" प्रमाणप्रमेयमयत्वेऽपि   
प्रमातृरूपतयावभासक इत्यर्थः । यदुक्तं तत्र --   

"ऊर्द्धवक्त्रः स्थितो भानुश्चन्द्रश्चाधोमुखः स्थितः ।"  

इत्युपक्रम्य ↓   

"तदन्तराले उदितस्ताल्वाकाशान्तगोचरे ।  
प्रमाणरहितो भाव्यः सुशान्तः शान्तबोधनात् ॥  

व्योमवद् व्योमवह्निस्तु तुट्यर्धं कालकल्पनात् ।  
माध्याह्निकी तु विज्ञेया सन्ध्या मोक्षप्रदायिका ॥  

व्योममध्यस्थितः सूर्यः परादित्येति कथ्यते ।  
अनस्तमितसारो हि जन्तुचक्रप्रबोधकः ॥"   

इति । तदनन्तरं च बिन्द्वाद्यात्मना रविर्यदैकत्र द्वादशान्ते   
"तिष्ठति" निवृत्तगतिर्भवति, अर्थाच्चापानचन्द्रश्च नोद्गच्छति तदा   
निःशेषविश्वोपशमात्स्वप्रशान्तात्मिका, अत एवेयं महती सन्ध्या   
तृतीया स्थिता" स्वरसोदितत्वेन वर्तमानेत्यर्थः । यदुक्तम् तत्र --   

"बिन्दुः प्राणोऽप्यहश्चैव रविरेकत्र तिष्ठति ।  
सुप्रशान्तं तु सन्तिष्ठेन्मनोव्यावृत्तिवर्जितः ॥  

कृत्वा प्रशान्तभूमौ च स्वरूपं सन्धिदेशतः ।  
महासन्ध्या तु विज्ञेया तृतीया परिकीर्तिता ॥"   

इति ॥ २७ ॥  

एतच्चोपसंहारद्वारेण प्रकृते योजयति --   


एवं बद्धा शिखा यत्र तत्तत्फलनियोजिका ।  


एवमुक्तेन प्रकारेण क्रमेण यत्र यागादौ प्राणशक्त्यात्मिका शिखा   
बद्धा मार्गान्तरखिलीकारेण मध्यधामन्येव निश्चलत्वमापादिता   
तत्र तस्य तस्य मन्त्रसन्निधानादेः फलस्य नियोजिका भवेदित्यर्थः ।   
तदुक्तं तत्र --   

"तया निबद्धया देहे सन्निधानं गुणेश्वराः ।  
विदध्युः साधकेन्द्राणां देवि नास्त्यत्र संशयः ॥"   

इति ॥  

एवं प्राणः पारमेश्वरी शक्तिरिति तत्र यदध्वनः   
प्रतिष्ठानमुक्तं तत्संविद्येव पर्यवस्येत् -- इत्याह ↓   


अतः संविदि सर्वोऽयमध्वा विश्रम्य तिष्ठति ॥ ६-२८ ॥  


नन्वमूर्तायां निष्क्रियायां च संविदि मूर्तः क्रमिकश्चाध्वा   
कथमास्ते ? -- इत्याशङ्क्याह --   


अमूर्तायाः सर्वगत्वान्निष्क्रियायाश्च संविदः ।  
मूर्तिक्रियाभासनं यत्स एवाध्वा महेशितुः ॥ ६-२९ ॥  


एवमेवंविधायाः संविदो यन्नाम मूर्तिक्रियात्मनावभासनं स एव   
भुवनादिरूपो मन्त्रादिरूपो वाऽध्वा न त्वतिरिक्तः कश्चिदाधेयो   
येनैवमाशङ्का स्यात् ॥ २९ ॥  

नन्वत्राध्वशब्दस्य प्रवृत्तौ किं निमित्तम् ? -- इत्याशङ्क्याह --   


अध्वा क्रमेण यातव्ये पदे सम्प्राप्तिकारणम् ।  
द्वैतिनां भोग्यभावात्तु प्रबुद्धानां यतोऽद्यते ॥ ६-३० ॥  


"यातव्ये पदे" इति शिवतत्त्वात्मनि । भेददशायां हि   
तत्तत्तत्त्वोल्लङ्घनक्रमेण षट्त्रिंशं शिवतत्त्वं प्राप्यत्वेनोक्तम् ।   
भोग्यभावादित्यदनीयत्वात्; अधिगतसंवित्तत्त्वा हि सर्वं   
स्वात्मसात्कुर्वन्तीति भावः । तेनाध्वैवाध्वा, अद्यत इत्यध्वा चेति ॥   
३० ॥  

ननु सर्वशब्दानां समयमात्रादेवार्थप्रतिपादनं सिद्ध्येत् -- इति   
किमत्रान्वर्थस्मरणेन नहि सर्वत्रैवैतत्सम्भवेत् ? -- इत्याशङ्क्याह --   


इह सर्वत्र शब्दानामन्वर्थं चर्चयेद्यतः ।  


यद्यप्यर्थाभिधाने शब्दानां त्रयी गतिर्यौगिकी रूढा योगरूढा   
च । तत्रापि यौगिक्या एव प्राधान्यम्, सनिमित्तं तत्र तस्याः   
प्रवृत्तेः, अत एवान्यद्द्वयमत्रैव यथाकथञ्चिदन्तर्भावनीयं येन   
सर्वत्रैवान्वर्थचर्चा पारं यायात् ॥  

तदाह ↓   


उक्तं श्रीमन्निशाचारे सञ्ज्ञात्र त्रिविधा मता ॥ ६-३१ ॥  

नैमित्तिकी प्रसिद्धा च तथान्या पारिभाषिकी ।  
पूर्वत्वे वा प्रधानं स्यात्तत्रान्तर्भावयेत्ततः ॥ ६-३२ ॥  

अतोऽध्वशब्दस्योक्तेयं निरुक्तिर्नोदितापि चेत् ।  
क्वचित्स्वबुद्ध्या साप्यूह्या कियल्लेख्यं हि पुस्तके ॥ ६-३३ ॥  


प्रसिद्धेति, सनिमित्तत्वेऽपि क्वचिदेव रूढेः । यदुक्तं तत्र --    

शञ्ज्ञा हि त्रिविधा ज्ञेया शिवशास्त्रेषु सर्वदा ।  
पारिभाषिकनैमित्ती सिद्धा चासौ प्रसिद्धिभाक् ॥  

इह नैमित्तिकी सञ्ज्ञा निमित्तात्तु समागता ।"   

इति । एवमिह सर्वसञ्ज्ञानां निमित्तताप्यवश्यं   
वाच्येत्यत्रैवमुक्तमित्याह -- "अतो" इति । ननु यद्येवं तत्सर्वत्रैव   
कस्मादेवं नोक्तमित्याशङ्क्याह ? -- नोदितेत्यादि । कियदिति, नह्यत्र   
शब्दव्युत्पादनं प्रस्तुतमिति भावः ॥ ३३ ॥  

ननु परस्याः संविदो मूर्तिक्रियाभासनमध्वेत्युक्तं तत्र   
क्रियावभासने कतरोऽध्वा मूर्त्यवभासने च कतरः ? --   
इत्याशङ्क्याह --   


तत्र क्रियाभासनं यत्सोऽध्वा कालाह्व उच्यते ।  
वर्णमन्त्रपदाभिख्यमत्रास्तेऽध्वत्रयं स्फुटम् ॥ ६-३४ ॥  

यस्तु मूर्त्यवभासांशः स देशाध्वा निगद्यते ।  
कलातत्त्वपुराभिख्यमन्तर्भूतमिह त्रयम् ॥ ६-३५ ॥  


ननु यदि नाम मूर्तिक्रिययोर्वैचित्र्यावभासाद्देशकालभेदेनाध्वनो   
द्वैविध्यमुच्यते तदास्ताम्, तत्रापि प्रत्येकं त्रैविध्ये किं निमित्तम् ? --   
इत्याशङ्क्याह --   


त्रिकद्वयेऽत्र प्रत्येकं स्थूलं सूक्ष्मं परं वपुः ।  
यतोऽस्ति तेन सर्वोऽयमध्वा षड्वध उच्यते ॥ ६-३६ ॥  


तेनेति, स्थूलसूक्ष्मपरत्वेन पदवर्णमन्त्रात्मतया   
भुवनतत्त्वकलात्मतया च प्रत्येकं त्रैविध्येन हेतुनेत्यर्थः । यदुक्तम्   -   

"पदानि मन्त्रारब्धानि मन्त्रा वर्णैकविग्रहाः ।  
वर्णाः स्वनिष्ठा इत्येषां स्थूलसूक्ष्मपरात्मता ॥"   

इति । तथा   

"भुवनव्यापिता तत्त्वेष्वनन्तादिशिवान्तके ।" (स्व। ४।९६)  

इति । तथा   

कलान्तर्भाविनस्ते वै निवृत्त्याद्यास्तु ताः कलाः ॥ (स्वटम्। ४।९७)   

इति ॥ ३६ ॥  

तत्र प्रस्तुतं कालाध्वानं तावदवतारयति --   


षड्वधादध्वनः प्राच्यं यदेतत् त्रितयं पुनः ।  
एष एव स कालाध्वा प्राणे स्पष्टं प्रतिष्ठितः ॥ ६-३७ ॥  


प्राच्यमिति पूर्वोद्दिष्टं पदमन्त्रवर्णाख्यम् । "प्राण"   
इत्युपलक्षणम्, तेनापानादावप्येवमेव ॥ ३७ ॥   

नन्वेवं क्रमाक्रमात्मा काल उक्तः स एव किं तत्त्वानामन्तः   
परिगणितो न वा ? -- इत्याशङ्क्याह --   


तत्त्वमध्यस्थितात्कालादन्योऽयं काल उच्यते ।  


अन्यस्तद्वैलक्षण्यात् ॥  

तदेवाह --    


एष कालो हि देवस्य विश्वाभासनकारिणी ॥ ६-३८ ॥  

क्रियाशक्तिः समस्तानां तत्त्वानां च परं वपुः ।  


"परं वपुः" इत्युत्पत्तिस्थानम्, अत एव "विश्वावभासनकारिणी"   
इत्युक्तम् ॥ ३८ ॥   

ननु परस्याः संविदो विश्वावभासकारित्वं नाम बहिरुन्मेष उच्यते   
तदेवमस्येश्वररूपत्वमुक्तं स्यादित्याह --    


एतदीश्वरतत्त्वं तच्छिवस्य वपुरुच्यते ॥ ३९ ॥  

उद्रिक्ताभोगकार्यात्मविश्वैकात्म्यमिदं यतः ।  


"तत्" तस्माद्   
बहिरुन्मेषलक्षणाद्विश्वावभासकारित्वाद्धेतोरेतदीश्वरतत्त्वमुच्यते,   
कालात्मनः क्रियाशक्तेरेवैतद्विश्वकलनात्मकत्वं बहिर्मुखं   
रूपमित्यर्थः । ननु मायादीनामप्येवं रूपं सम्भाव्यते, इत्येतदेव   
कथमुक्तमित्याशङ्क्याह -- "शिवस्य वपुः" इति । बहिरौन्मुख्येऽपि   
स्वात्मन्येव विश्रान्तम्, यत इदं बहिर्मुखत्वस्य   
धाराधिरूढत्वादुद्रिक्ताभोगम्, अत एव कार्यात्म यद्विश्वं तस्य   
"इदमहम्" इति प्रतीतेः "एकात्म्यम्" स्वात्मसात्कार इत्यर्थः । अत एव   
भेदाभेददशेयमिति सर्वैरुद्घोष्यते ॥ ३९ ॥  

नन्वेवमनेनैव विकलनात्कालतत्त्वस्य पृथक् परिगणनं न प्राप्तमिति,   

"एवं कालः प्रसर्तव्यस्तच्च तत्त्वमनिन्दितम् ।"  

इत्यादिश्रुतिविरोध आपतेदिति किमेतत् ? -- इत्याशङ्क्याह --   


एतदीश्वररूपत्वं परमात्मनि यत्किल ॥ ६-४० ॥  

तत्प्रमातरि मायीये कालतत्त्वं निगद्यते ।  


ननु मायाप्रमातरि किमेवं कालतत्त्वमेवोत तत्त्वान्तराण्यपि --   
इत्याशङ्क्याह --   


शिवादिशुद्धविद्यान्तं यच्छिवस्य स्वकं वपुः ॥ ६-४१ ॥  

तदेव पंसो मायादिरागान्तं कञ्चुकीभवेत् ।  


शिवादीत्यनेन शिवशब्देनानाश्रितभट्टारक उक्तः । स्वकं   
वपुरित्या नन्दादिशक्तिरूपत्वात् । "पुंसः" इति शिवस्यैव   
स्वस्वातन्त्र्याद् गृहीतपशुभावस्येत्यर्थः ॥ ४१ ॥  

एतदेव विभजते ↓   


अनाश्रितं यतो माया कलाविद्ये सदाशिवः ॥ ६-४२ ॥  

ईश्वरः कालनियती सद्विद्या राग उच्यते ।  


यदुक्तम् ↓   

"शक्त्यादिस्तत्त्ववर्गस्तु कञ्चुकत्वेन वै पशोः ।  
शक्तिर्माया कला विद्या कालो नियतिरेव च ॥  

सदाशिवेश्वरौ विद्या रागस्तु वरवर्णिनि ।"  

इति ॥ ४२ ॥   

न केवलमेषामेवंरूपत्वमेव यावत्प्रमातृत्वमपि -- इत्याह --   


अनाश्रितः शून्यमाता बुद्धिमाता सदाशिवः ॥ ६-४३ ॥  

ईश्वरः प्राणमाता च विद्या देहप्रमातृता ।  


नन्वेषां शून्यादिप्रमातृत्वे किं निमित्तम् ? -- इत्याशङ्क्याह --   


अनाश्रयो हि शून्यत्वं ज्ञानमेव हि बुद्धिता ॥ ६-४४ ॥  

विश्वात्मता च प्राणत्वं देहे वेद्यैकतानता ।  


शून्यमिति, विश्वोच्छेदात् । ज्ञानमिति, सदाशिवस्य   
ज्ञानशक्तिप्राधान्यात् । "विश्वात्मता" इति बहिरुन्मेषरूपत्वात् ।   
वेद्यैकतानतेति, तत्रैवाभिष्वङ्गात् ॥ ४४ ॥  

एवं प्राणे विश्वात्मत्वमस्ति -- इति तदेवात्र सम्प्रत्यभिधीयते --   
इत्याह --   


तेन प्राणपथे विश्वाकलनेयं विराजते ॥ ६-४५ ॥  

येन रूपेण तद्वच्मः सद्भिस्तदवधीयताम् ।  


येन रूपेणेति, कालात्मना ॥ ४५ ॥  

ननु प्राणस्य सर्वशरीव्यापकत्वेनावश्यमवस्थानमस्ति, अन्यथा हि   
कानिचिदङ्गानि स्तम्भादिवत्स्तब्धान्येव भवेयुः, तदस्य   
श्रीस्वच्छन्दशास्त्रादौ हृदयादारभ्यैव चारः कस्मादुक्त ? --   
इत्याशङ्क्याह ↓   


द्वादशान्तावधावस्मिन्देहे यद्यपि सर्वतः ॥ ६-४६ ॥  

ओतप्रोतात्मकः प्राणस्तथापीत्थं न सुस्फुटः ।  


इत्थमिति, ओतप्रोतत्वेन । न सुस्फुट इति -- सर्वत्रैव देहे; क्वचिद्धि   
शरीरे सुस्फुटत्वेन प्राणोऽवभासते क्वचिच्चास्फुटत्वेनेति ॥ ४६ ॥  


अत एवाह ↓   


यत्नो जीवनमात्रात्मा तत्परश्च द्विधा मतः ॥ ६-४७ ॥  

संवेद्यश्चाप्यसंवेद्यो द्विधेत्थं भिद्यते पुनः ।  
स्फुटास्फुटत्वाद् द्वैविध्यं प्रत्येकं परिभावयेत् ॥ ६-४८ ॥  


"यत्न" इति प्राणीयः स्पन्दः । जीवनमात्रात्मेति, स्वारसिको   
येनावयवानां स्तब्धतैव न स्यात् । तत्पर इच्छापूर्वकः ।   
प्रत्येकमिति, चतुर्णां द्वैविध्येऽष्टधा प्राणीयो यत्न इति सिद्धम् ॥   
४८ ॥   

तत्र स्वारसिकः प्राणीयो यत्नः कन्दात्प्रभृत्येव संवेद्यते   
किन्त्वस्फुटत्वेन -- इत्याह --   


संवेद्यजीवनाभिख्यप्रयत्नस्पन्दसुन्दरः ।  
प्राणः कन्दात्प्रभृत्येव तथाप्यत्र न सुस्फुटः ॥ ६-४९ ॥  


यदभिप्रायेणैव श्रीस्वच्छन्दशास्त्रे ततः प्रभृति   
प्राणादेरवस्थानमुक्तम् -- इत्याह --   


कन्दाधारात्प्रभृत्येव व्यवस्था तेन कथ्यते ।  
स्वच्छन्दशास्त्रे नाडीनां वाय्वाधारतया स्फुटम् ॥ ६-५० ॥  

तेनेति, प्राणस्य संवेद्यत्वेन हेतुनेत्यर्थः ।  


यदुक्तं तत्र ↓   

नाभ्यधो मेढ्रकन्दे च स्थिता वै नाभिमध्यतः ।  
तस्माद्विनिर्गता नाड्यस्तिर्यगूर्ध्वमधः प्रिये ॥" (स्वटम्। ७।८)   

इति ॥ ५० ॥  

ननु यद्येवं तत्तत्रैव --   


"हृच्चकेर् तु समाख्याताः साधकानां हितावहाः ।  
प्राणो वै चरते तासु अहोरात्रविभागतः ॥  

तथा ते कथयिष्यामि प्रविभज्य यथा स्फुटम् ।" (स्वटम्। ७।२१)   

इत्यादिना हृदयात्प्रभृति वितत्य पुनः प्राणचारः कस्मादुक्त ? --   
इत्याशङ्क्याह --   


तत्रापि तु प्रयत्नोऽसौ न संवेद्यतया स्थितः ।  


"तत्र" कन्दाधारे ह्यसावपीच्छापूर्वकः प्रयत्नो न स्फुटं   
संवद्यते -- इति न तत्र वितत्य प्राणचार उक्तः । न हि स्वारसिकेन   
प्राणचारेणोक्तेन किञ्चित्फलम्, स्वेच्छया हि चारितः   
प्राणस्तत्तत्सिद्धिनिमित्तं योगिनां स्यात् यदर्थमेवमुपदेशः । तच्च   
हृदयात्प्रभृत्येव भवेत् -- इति तत्रैवासौ तथा निर्दिष्टः ॥   

एतच्चास्माभिरप्येवमेवोच्यते -- इत्याह --   


वेद्ययत्नात्तु हृदयात्प्राणचारो विभज्यते ॥ ५१ ॥  


वेद्ययत्नादिति, अर्थादिच्छापूर्वकस्य । "विभज्यते" इति तुट्याद्यात्मना   
विभागेनोच्यत इत्यर्थः ॥ ५१ ॥   

ननु व्यापकत्वात्सर्वत्राविशेषेऽपि प्राणनस्य क्वचित्स्फुटं तदीयो   
यत्नः संवेद्यते, क्वचिच्चान्यथेत्यत्र किं निमित्तम् ? -- इत्याशङ्क्याह --   


प्रभोः शिवस्य या शक्तिर्वामा ज्येष्ठा च रौद्रिका ।  
सतदन्यतमावात्मप्राणौ यत्नविधायिनौ ॥ ६-५२ ॥  


इह खलु परमेश्वरसम्बन्धिन्या तासां वामादीनां मध्यादन्यतमया   
शक्त्या सहभूतावात्मप्राणौ यत्नविधायिनौ, प्रभुशक्तिरात्मा   
प्राणश्चेति त्रयः सम्मिलिताः प्राणस्पन्दं विदधतीत्यर्थः ।   
यदुक्तम् --    

"तत्रात्मा प्रभुशक्तिश्च वायुर्वै नाडिभिश्चरन् ।" (स्व।७।७)   

इति ॥ ५२ ॥  

एवमेषां समानेऽपि यत्नविधायित्वे क्वचित्कस्यचिन्मुख्यत्वम् -- इत्याह --    


प्रभुशक्तिः क्वचित्कन्दसङ्कोचस्पन्दने यथा ।  
प्राणशक्तिः क्वचिन्मुख्या यथाङ्गमरुदीरणे ॥ ६-५३ ॥  

आत्मशक्तिः क्कचित्प्राणचारे हार्दे यथा स्फुटम् ।  
त्रयं द्वयं वा मुख्यं स्याद्योगिनामवधानिनाम् ॥ ६-५४ ॥  


"अङ्गमरुदीरणे" चक्षुःस्फुरणादौ । अत्र हि   
भाविशकुनाशकुनप्रकाशनाद्यर्थं प्रभुशक्तेरेव प्राधान्येन   
प्राणस्पन्दने कर्तृत्वम् । "कन्दस्य" आनन्देन्द्रियस्य सङ्कोचे विकासात्मनि   
स्पन्दने चात्मन एव प्राधान्यम्, तत्र हि तदिच्छैव निबन्धनम् । हृदि च   
प्राधान्येन प्राणस्यैव स्वरसवाहित्वात्स्पन्दने कर्तृत्वम्, एतद् द्वयं   
पुनः सर्वत्रैव गुणभावेन स्थितमन्यथैवम्भावाभावात् ।   
एवमेषां स्वारसिकत्वेन गौणमुख्यभावमुक्त्वा   
प्रायत्निकत्वेनाप्यभिधत्ते "त्रयम्" इत्यादिना । योगिनो हि तत्तत्फलेप्सवो   
यत्रैवावधानातिशयात्प्राणं योजयन्ति, तत्रैवात्मानं प्रभुशक्तिं  
तदन्यतमं वेति ॥ ५४ ॥  

न केवलमेषां गौणमुख्यभावो भवेद्यावदन्यथापि -- इत्याह --   


अवधानाददृष्टांशाद् बलवत्त्वादथेरणात् ।  
विपर्यर्योऽपि प्राणात्मशक्तीनां मुख्यतां प्रति ॥ ६-५५ ॥  


अवधानाद्यथा योग्यपि स्वावधानेनैव चक्षुः स्फारयेत् --   
इत्यत्रात्मनः प्राधान्यम्। अदृष्टांशाद्यथा गवामपि   
जन्मान्तरीयसंस्कारवशात् स्वारसिक्यैव प्राणशक्त्या नियतमङ्गं   
स्फुरेत् येनात्र तस्या एव प्राधान्यम् । बलवत्त्वाद्यथा मल्लादीनां   
श्रमाद्यभ्यासादायत्तीकृतया प्राणशक्त्यैव तत्तत्प्लुत्यादिसिद्धिः ।   
ईरणाद्यथा वाताभिभूतानां प्राणस्य बलवत्त्वेऽपि प्रभुशक्त्यैव   
तत्तदङ्गपरिस्पन्दो भवेत् -- इति तस्या एव मुख्यत्वम् । एवमेषां   
यत्रैवोद्रिक्तत्वेनावस्थानं तत्रैव प्राणीयस्यापि यत्नस्य स्फुटतया   
संवेद्यत्वमन्यथा पुनरतथात्वमिति सिद्धम् ॥ ५५ ॥  

ननु प्रभुशक्तिर्यद्यात्मप्राणाभ्यां सह प्राणीयं यत्नं विदधाति   
तदस्तु, तस्यास्तु त्रैविध्यं किमर्थमुक्तम् ? -- इत्याशङ्क्याह --   


वामा संसारिणामीशा प्रभुशक्तिर्विधायिनी ।  
ज्येष्ठा तु सुप्रबुद्धानां बुभुत्सूनां च रौद्रिका ॥ ६-५६ ॥  


"विधायिनी" इत्यर्थात्प्राणीयं यत्नं विदधातीति ॥ ५६ ॥  

अत्र किं निमित्तम् ? -- इत्याशङ्क्याह --   


वामा संसारवमना ज्येष्ठा शिवमयी यतः ।  
द्रावयित्री रुजां रौद्री रोद्ध्री चाखिलकर्मणाम् ॥ ५७ ॥  


वामाद्या किं प्राभव्यः शक्तयः सृष्टिसंहारस्थित्यात्मिकाः -- इति   
तथैषां प्राणीयं यत्नं विदधति यथा संसारिणामधोधःपातो   
भवेत्, सुप्रबुद्धानां शिवीभावापत्तिर्बुभुत्सूनां च   
शिवीभावौन्मुख्येन संसार एवावस्थानमिति । तदुक्तम् --   

"अणुं स्वरूपदृश्वानं वामाधो विनिपातयेत् ।  
रौद्री सांसारिकानन्दं कदाचिद्वितरेदपि ॥  

ज्येष्ठा स्वातन्त्र्यलेशं तु तनुते ज्ञानकर्मणोः ।"   

इति ॥ ५७ ॥  

नन्वेतत्स्वरसत एव सिद्ध्येदिति किमनेनैवमुपदिष्टेन ? -- इत्याशङ्क्याह   -   


सृष्ट्यादितत्त्वमज्ञात्वा न मुक्तो नापि मोचयेत् ।  


नन्वत्र किं प्रमाणम् ? -- इत्याशङ्क्याह --   


उक्तं च श्रीयोगचारे मोक्षः सर्वप्रकाशनात् ॥ ६-५८ ॥  


सर्वप्रकाशनादिति, सर्वस्य सृष्ट्यादेर्यथातत्त्वं   
परिज्ञानादित्यर्थः । नहि तदतिरिक्तमन्यत्किञ्चित्सम्भवेदिति भावः ॥   
५८ ॥   

अत एवाह --   


उत्पत्तिस्थितिसंहारान् ये न जानन्ति योगिनः ।  
न मुक्तास्ते तदज्ञानबन्धनैकाधिवासिताः ॥ ६-५९ ॥  


"तदज्ञानम्" सृष्ट्यादितत्त्वासंवित्तिः ॥ ५९ ॥  

ततश्च प्रकृते किम् ? -- इत्याशङ्क्याह --   


सृष्ट्यादयश्च ते सर्वे कालाधीना न संशयः ।  
स च प्राणात्मकस्तस्मादुच्चारः कथ्यते स्फुटः ॥ ६-६० ॥  


कालाधीना इति, सृष्टिः स्थितिः संहारश्चेति क्रमात्मकत्वात् ।   
"उच्चारः" इति प्राणचारः, तत्कथनेन हि सृष्ट्यादीनां   
यथातत्त्वं परिज्ञानं भवेदिति भावः ॥ ६० ॥  

तदाह ↓   


हृदयात्प्राणचारश्च नासिक्यद्वादशान्तः ।  
षट्त्रिंशदङ्गुलो जन्तोः सर्वस्य स्वाङ्गुलक्रमात् ॥ ६-६१ ॥  


नसते कुटिलं गच्छतीति नासिका शक्तिः, तस्या इदं (अयम्)   
नासिक्यः" शाक्तो द्वादशान्तः । तदुक्तम् ↓   

"षट्त्रिंशाङ्गुलश्चारो हृत्पद्माद्यावशक्तितः ।" (स्वटम्। ४।२३५)  

इति ॥ ६१ ॥   

ननु यद्येवं तदतिक्षुद्रे मशकादिसम्बन्धिन्यतिमहति वा हस्त्यादिसत्के   
देहे कथमेतत्सङ्गच्छते? -- इत्याशङ्क्याह --   


क्षोदिष्ठे वा महिष्ठे वा देहे तादृश एव हि ।  


"तादृशः" षट्त्रिंशदङ्गुल एव किन्तु स्वाङ्गुलापेक्षया ॥  

न च सर्वस्य जन्तोः प्राणचार एव समो यावद्वीर्यादयोऽपि -- इत्याह --   


वीर्यमोजो बलं स्पन्दः प्राणचारः समं ततः ॥ ६-६२ ॥  


अयमत्राशयः -- संविद एव ह्ययं स्फारो यत्क्षोदिष्ठो महिष्ठो वा   
जन्तुवर्गः समुज्जृम्भते, न च तस्याः क्वचित्कश्चिद्विशेषः । यदुक्तम् --   

"यैव चिद् गगनाभोगभूषणे भाति भास्वति ।  
धराविवरकोशस्थे सैव चित्कीटकोदरे ॥" (वासिष्ठे)  

इति । तदाहिताश्च वीर्यादयः -- इति तेषामपि विशेषे न   
किञ्चिन्निमित्तमुत्पश्यामः । यत्पुनरेषां तारतम्यमभिलक्ष्यते तत्र   
कर्मवैचित्र्यमपराध्यति, यत्पुंसामप्यन्योन्यापेक्षया   
वीर्याद्यतिशाययतीति ॥ ६२ ॥  

एवं सपीठिकाबन्धं प्राणस्य चारमानमभिधाय   
तदानन्तर्येणानुजोद्देशोद्दिष्टमहोरात्राद्यपि विभक्तुमपक्रमते --    


षट्त्रिंशदङ्गुले चारे यद् गमागमयुग्मकम् ।  
नालिकातिथिमासाब्दतत्सङ्घोऽत्र स्फुटं स्थितः ॥ ६-६३ ॥  


"गमागमौ" प्राणापानारूपावारोहावरोहौ । तच्छब्देन नालिकादीनां   
सर्वेषामेव परामर्शः ॥ ६३ ॥   

एतदेव क्रमेण विभजते --   


तुटिः सपादाङ्गुलयुक्प्राणस्ताः षोडशोच्छ्वसन् ।  
निःश्वसंश्चात्र चषकः सपञ्चांशेऽङ्गुलेऽङ्गुले ॥ ६-६४ ॥  

श्वासप्रश्वासयोर्नाली प्रोक्ताहोरात्र उच्यते ।  
नवाङ्गुलाम्बुधितुटौ प्रहरास्तेऽब्धयो दिनम् ॥ ६-६५ ॥  

निर्गमेऽन्तर्निशेनेन्दू तयाः सन्ध्ये तुटेर्दले ।  


सचतुर्भागमङ्गुलयुग्मं तुटिरुच्यते -- इति तत्षोडशधा गुणितं   
षट्त्रिंशदङ्गुलानि भवन्तीत्युक्तं "प्राणस्ताः षोडशोच्छ्वसन्" इति   
। अपानवाहेऽप्येवमित्युक्तम् निश्वसंश्चेति" तेनोभयत्र   
द्वात्रिंशत्तुटयः । यदुक्तम् ↓   

"प्राणापानाश्रिते वाहे द्वात्रिंशत्तुटयः स्थिताः ।"   

इति । तथात्र षट्त्रिंशदङ्गुलात्मनि प्राणचारे   
सपञ्चभागमङ्गुलं प्रति चषकः -- इति त्रिंशद्धा विभक्ते   
प्राणवाहे त्रिंशच्चषका भवन्ति, एवमपानवाहेऽपि ↓ इति   
प्राणापानोभयमीलनेन चषकषष्ट्यात्मनो घटिकाया उदयः --   
इत्युक्तं "श्वासप्रश्वासयोर्नाडी प्रोक्ता" इति । निर्गमे" प्राणस्य   
बहिरुल्लासे, नवाङ्गुलाम्बुधितुटौ" नवाङ्गुलिस्थानासु चतसृषु   
तुटिषु प्रहरो, नवस्वङ्गुलीष्वसावुदेतीत्यर्थः । यदुक्तम् --    

"… प्रहरः स्यान्नवाङ्गुलः ।"   

इति । "ते" इति नवाङ्गुलिमानाः प्रहराः "अब्धयः" चत्वारः,   
अन्तरित्यर्थादपानस्योदये। एवं निशापि चत्वारः प्रहराः । तदुक्तम् --   


"अहोरात्रस्त्वथोऽष्टभिः…" (स्वटम्। ७।२८)   

इति । तावेव च प्राणापानौ "इनेन्दू" सूर्याचन्द्रमसौ भवत इत्यर्थः   
। यदुक्तम् --   

"वासरे तु चरेत्सूर्यो धारायां सञ्चरञ्छशी ।  
चन्द्रसूर्योदयो ह्येष… ॥" (स्वटम्। ७।४०)   

इति । तयोः प्राणापानरूपयो रात्रिदिनयोरर्थाद्द्वादशान्ते हृदि च   
तुटेर्दले सन्ध्ये । सायम्प्रातःसन्ध्ययोः प्रत्येकं   
प्राणीयस्यापानीयस्य चान्त्यस्यान्त्यस्य च तुट्यर्धस्य सम्मेलनया   
सकलैव तुटिरुदयस्थानमित्यर्थः । अत एव   
सन्ध्ययोस्तुटिद्वयमहोरात्रस्य च त्रिंशत्तुटयः । यदाहुः --   


शन्ध्याकालं विना त्रिंशत्तुटिकोऽहोरात्रः ।"   

इति । यत्तु ↓   

"चतुर्थान्ते च देवेशि प्राणसूर्यः सदास्तगः ।  
ततोऽस्तमयसन्ध्यात्र तुट्यधर्ं तु भवेत्प्रिये ॥" (स्वटम्। ७।३६)  

इति । तथा   

"हृत्पद्मं तु यदा प्राप्तः प्रभातसमयस्तदा ।  
तुट्यर्धं तु वरारोहे पूर्वसन्ध्या भवेत्ततः ॥" (स्वटम्। ७।३९)  

इत्याद्युक्तं तत्केवलमेव प्राणवाहमधिकृत्यापानवाहं   
चेत्यधिगन्तव्यम् । एवं   

"शक्तेर्मध्योर्ध्वभागे तु तुट्यर्धं यत्प्रकीर्तितम् ।  
पक्षसन्धिस्त्वसौ ज्ञेयः… ॥" (स्वटम्। ७।६८)  

इत्यादौ पक्षसन्धिग्रन्थेऽप्ययमेवाशयो योज्यः । अन्यथा ह्येका   
तुटिरकृतविनियोगा स्यात् ॥ ६५ ॥   

न केवलमत्र सूर्याचन्द्रमसोरेवोदयो यावद् ग्रहान्तराणामपि -- इत्याह   -   


केतुः सूर्ये विधौ राहुर्भौमादेर्वारभागिनः ॥ ६-६६ ॥  

प्रहरद्वयमन्येषां ग्रहाणामुदयोऽन्तरा ।  

केतुः सूर्येऽन्तर्भवति, एवं विधौ राहुः । तेन य एव   
सूर्याचन्द्रमसोरुदयः स एवानयोरित्यर्थः । यदुक्तम् --   

"राहुश्चरति सोमेन केतुश्चरति भास्वता ।" (स्वटम्। ७।४२)   

इति । वारभागिनः पुनर्भौमादेर्ग्रहस्य प्रहरद्वयमुदयस्तस्य   
प्रत्यहोरात्रामाद्यन्तार्धप्रहरचतुष्टयोपभोगात्, अन्येषां   
षष्ठपञ्चमानां ग्रहाणामन्तरा प्रहरं प्रहरं प्रत्येकमुदयः   
प्रत्यहोरात्रमर्धप्रहरद्वयोपभोगात् । तदुक्तम् ↓   

"पूर्वोऽष्टभागो दिवसाधिपस्य तथैव चान्ते दिवसस्य विद्यात् ।  
शेषाः ग्रहाः षट्परिवर्तनेन भुञ्जन्ति होरां निशि पञ्चमेन ॥"  

इति ॥ ६६ ॥   

अत्रैव प्रथमार्धप्रहरादारभ्य क्रमेण फलं निर्दिशति --   


सिद्धिर्दवीयसी मोक्षोऽभिचारः पारलौकिकी ॥ ६-६७ ॥  

एहिकी दूरनैकट्यातिशया प्रहराष्टके ।  


सिद्धिर्दवीयसीत्यादिना सप्त भेदाः ॥ ६७ ॥  

ननु सन्ध्यायाश्चतुर्धोदयोऽपि कथं द्विधैवोक्त ? -- इत्याशङ्क्याह --   


मध्याह्नमध्यनिशयोरभिजिन्मोक्षभोगदा ॥ ६-६८ ॥  


अभिजयति सर्वान्विघ्नानित्यभिजिन्नक्षत्रविशेषः । यदुक्तम् --   

"मध्याह्ने चार्धरात्रे च उदयोऽभिजितो भवेत् ।  
अभीप्सितं फलं तत्र साधकानां भवेदिह ॥" (स्वटम्। ७।४७)   

इति ।  

स च तालुनि, इत्यधिगन्तव्यम् । यदुक्तम् --   


"…ंअध्याह्नस्तालुमध्यतः ।" (७।३३)   

इति ॥ ६८ ॥  

न केवलमत्राभिजित एवोदयो यावदश्विन्यादीनामपि -- इत्याह --   


नक्षत्राणां तदन्येषामुदयो मध्यतः क्रमात् ।  


"तदन्येषाम्" इति राशितारादीनाम् । यदुक्तम्  

"ऋक्षाणिराशयश्चैव तारास्त्वंशास्तथैव च ।  
प्राणे वै उदयन्त्येते अहोरात्रेण सुव्रते ॥" (स्वटम्। ७।३१)  

इति । अत्र च नक्षत्राणां सत्रिभागमङ्गुलमुदयस्थानम्,   
एवमन्येषामपि सङ्ख्यानुसारमुदयस्थानं परिकल्पनीयम् ।   
प्रहराष्टके च न नक्षत्राणामेवोदयोऽपि त्वन्येषामपि -- इत्याह --   


नागा लोकेशमूर्तीशा गणेशा जलतत्त्वतः ॥ ६-६९ ॥  

प्रधानान्तं नायकाश्च विद्यातत्त्वाधिनायकाः ।  
सकलाद्याश्च कण्ठ्योष्ठ्यपर्यन्ता भैरवास्तथा ॥ ६-७० ॥  

शक्तयः पारमेश्वर्यो वामेशा वीरनायकाः ।  
अष्टावष्टौ ये य इत्थं व्याप्यव्यापकताजुषः ॥ ६-७१ ॥  

स्थूलसूक्ष्माः क्रमात्तेषामुदयः प्रहराष्टके ।  


नागा" इत्यनन्ताद्याः । यदुक्तम् --   

"इनस्त्वनन्त इत्युक्तः सोमो वासुकिरुच्यते ।  
तक्षकः कुज इत्युक्तः कार्कोटः सोमजो भवेत् ॥  

सरोजो गुरुराख्यातो महाब्जः शुक्र उच्यते ।  
शङ्खो मन्दगतिर्ज्ञेयः सप्त नागा ग्रहाः क्रमात् ॥  

अष्टमः कुलिको नाम राहुः क्रूरग्रहो भवेत् ।" इति ।  

एषां च ग्रहवदेव षट्परिवृत्त्यादिक्रमेणोदयः किन्तु कुलिकस्य   
शङ्खवन्मन्दगतिनैव सहोदयः । यदुक्तम् ↓   

"शनैश्चरस्य यः कालस्तं भुङ्क्ते कुलिकः प्रिये ।  
सोऽपि दुष्टः समाख्यातः सर्वकर्मस्वसिद्धिदः ॥"   

इति । लोकेश्वरादीनां पुनराद्यार्धप्रहरक्रमेणैवोदयोऽन्यथा   
सप्तानां ग्रहाणामष्टकैः सह सङ्गत्ययोगात् । एते च सर्व   
एवाष्टका भुवनाध्वनि वक्ष्यन्तं -- इति तत एवावधार्याः ↓ इति किं  
तद्व्यावर्णनग्रन्थविस्तरेण । व्याप्यव्यापकत्वे स्थूलसूक्ष्मत्वं   
हेतुः, हि सूक्ष्मेण व्याप्यत इति भावः । यथा ग्रहाणां नागा   
व्यापकास्तेषामपि लोकेश्वराः इत्याद्युत्तरोत्तरम् अत एव क्रमादित्युक्तम् ।   
तदुक्तम् ↓   

"ये ग्रहास्ते च वै नागा लोकपालाष्टकं च ते ।  
मूर्तयश्चैव ते चाष्टावष्टौ ते च गणेश्वराः ॥" (स्वटम्। ७।४३)   

इत्यादि ।   
एवमनेन "तेन प्राणपथे विश्वाकलनेयं विराजते ॥" (तम्। ६।४५)  

इत्यादि यदुक्तं तत्स्मारितमित्यवसेयम् ॥ ७१ ॥  

ननु यत्र प्रहराष्टके फलभेद उक्तस्तत्र दिननिशयोः कथं न ? --   
इत्याशङ्क्याह --   


दिने क्रूराणि सौम्यानि रात्रौ कर्माण्यसंशयम् ॥ ६-७२ ॥  


ननु "वासनाभेदतः प्राप्तिः सन्ध्यमन्त्रप्रचोदिता ।"  

इत्यादिदृशानुसन्धानभेदेन फलमपि भिद्यते -- इति कथमेवं नियम   
एव भवेत् ? -- इत्याशङ्क्याह --   


क्रूरता सौम्यता वाभिसन्धेरपि निरूपिता ।  


तेन कदाचिद्व्यत्ययोऽपि भवेदिति भावः ॥  

ननु सन्ध्याद्वयस्य फलं निर्दिष्टं सायम्प्रातःसन्ध्ययोः पुनः   
किं न ? -- इत्याशङ्क्याह --   


दिनरात्रिक्षये मुक्तिः सा व्याप्तिध्यानयोगतः ॥ ६-७३ ॥  

ते चोक्ताः परमेशेन श्रीमद्वीरावलीकुले ।  


"दिनरात्रिक्षये" इति सायम्प्रातःसन्ध्ययोः । "ते" इति   
व्याप्तिध्यानादयः ॥ ७३ ॥  

तदेव पठति ↓   


सितासितौ दीर्घह्रस्वौ धर्माधर्मौ दिनक्षपे ॥ ६-७४ ॥  

क्षीयेते यदि तद्दीक्षा व्याप्त्या ध्यानेन योगतः ।  
अहोरात्रः प्राणचारे कथितो मास उच्यते ॥ ६-७५ ॥  


यदि नाम प्राणापानरूपौ सितासितौ परस्परव्यावृत्त्या वर्तमानौ   
दीर्घह्रस्वादिशब्दव्यपदेश्यौ शुभाशुभौ पक्षौ "क्षीयेते"   
अपोहात्मविकल्परूपताघट्टनेन निर्विकल्पात्मपरसंविद्रूपत्वेन   
परिस्फुरतस्तदेव व्याप्त्या ध्यानेन योगेन च दीक्षा,   
ज्ञानयोगक्रियात्मिकया दीक्षया निर्यन्त्रणमेव मुक्तिर्भवेदित्यर्थः ।   
एतदेव हि व्याप्तिध्यानयोगानां मुख्यं रूपं यत्सितासितादिपक्षयोः   
प्रक्षयो नामेति । तदुक्तं तत्र --   

शितासितौ च यौ पक्षौ दीघह्रस्वौ च कीर्तितौ ।  
धर्माधर्ममयौ पाशौ महाघोरौ भयानकौ ॥  

द्वयोर्यत्र भवेच्छेदः क्षयेन्माया तु योगिनी ।  
क्षये शून्यं परं ज्ञेयं दीक्षा ह्येषा प्रकीर्तिता ॥  

नान्यथा भवते दीक्षा रजसां पातने न तु ।  
नैव शास्त्रैर्भवेन्मुक्तिर्यजने नैव याजने ॥  

एषा ब्रह्मविदां दीक्षा नान्यथा तु वदाम्यहम् ।"   

इति । तथा   

शितासितौ कथिष्यामि (वदिष्यामि) नामपर्यायवाचकैः ।"  

इत्युपक्रम्य   

"अहः शुक्लस्तथा प्राणः…"   

इति ।  
"अधर्मश्च क्षपा चैव…"  

इति एवमहोरात्रमुपसंहृत्य मासमवतारयति "अहोरात्र" इत्यादिना ॥ ७५   
॥  

तमेवाह ↓   


दिनं कृष्णो निशा शुक्लः पक्षौ कर्मसु पूर्ववत् ।  


पूवर्वदिति, रात्रिन्दिनवत् । तेन कृष्णपक्षे क्रूराणि कर्माण्यन्यत्र   
च सौम्यानीति । तदुक्तम् ↓   

"क्रूरकर्माणि तत्रैव कुर्वन्सिद्धिमवाप्नुयात् ।  
शुभकर्माणि कृष्णे च न च सिद्ध्यन्ति सुव्रते ॥"   

इति । तथा   

"तदारभ्य च कर्माणि शुभान्याभ्युदयानि च ।  
ध्यानमन्त्राभियुक्तस्य सिद्ध्यन्ते नात्र संशयः ॥"   

इति ॥  

तत्त्रैव तिथिभागमाह --   


याः षोडशोक्तास्तिथयस्तासु ये पूर्वपश्चिमे ॥ ६-७६ ॥  

तयोस्तु विश्रमोऽर्धेऽर्धे तिथ्यः पञ्चदशेतराः ।  


उक्ता इति, प्राणवाहेऽपानवाहे वा । तयोरिति, पूर्वपश्चिमयोस्तुट्योः ।   
विश्रम इति, पक्षसन्धित्वेन वक्ष्यमाणः । अर्धेऽर्ध इति,   
प्राणीयेऽपानीये च । तयोश्च सम्मेलनात्तुटिर्विश्रमस्थानं स्यान्नतु   
तुट्यर्धम् । "इतरा" इति हृदि द्वादशान्ते च   
विश्रमस्थानत्वेनार्धार्धिकयोक्तायाः षोडश्यास्तुटेरन्या इत्यर्थः ।   
यदुक्तम् --   

"तुट्यर्धं चाप्यधश्चोर्ध्वं विश्रमः परिकीर्तितः ।  
मध्ये पञ्चदशोक्ता यास्तिथयस्ताः प्रकीर्तिताः ॥" (७।६१)  

इति ॥ ७६ ॥   

अत्राप्यहोरात्रविभागमाह --   


सपादे द्व्यङ्गुले तिथ्या अहोरात्रो विभज्यते ॥ ६-७७ ॥  

प्रकाशविश्रमवशात्तावेव हि दिनक्षपे ।  


"विभज्यत" इति प्रकाशविश्रमात्मना विभागेन व्यवस्थाप्यत इत्यर्थः   
। क्वचित् ह्यत्र प्रकाशस्य प्राधान्यम्, क्वचिच्च विश्रमात्मन आनन्दस्य;   
तत्र प्रकाशप्राधान्ये दिनमन्यथा तु रात्रिरित्युक्तं "तावेव हि   
दिनक्षपे" इति । तेनैककस्यास्तुटेः   
साष्टभागाङ्गुलपरीमाणमाद्यमर्धं प्रकाशरूपं दिनम्, परं   
तु विश्रान्त्यात्मा रात्रिरिति । तदुक्तम् --   

"प्रथमोदये हृत्पद्मात्तुट्यर्धं तु दिनं भवेत् ।  
द्वितीये चैव तुट्यर्धे यदा चरति शर्वरी ॥" (स्वटम्। ७।६२)   

इति ॥ ७७ ॥  

ननु यदहोरात्रस्य प्रकाशविश्रान्तितारतम्येन दिननिशाविभाग   
उक्तस्तदास्तां को दोषः,   
यत्पुनर्बाह्याहोरात्रक्रमातिक्रमेणाप्युक्तमन्तः प्राणापानरूपं   
दिननिशाविभागमुल्लङ्घ्य तुट्यन्तरमितयोरवस्थानमुच्यते तदपूर्वमिव   
नः प्रतिभाति? -- इत्याशङ्क्याह --   


संवित्प्रतिक्षणं यस्मात्प्रकाशानन्दयोगिनी ॥ ६-७८ ॥  

तौ कॢप्तौ यावति तया तावत्येव दिनक्षपे ।  


प्रतिक्षणमिति, सदैव प्रकाशानन्दमयीत्यर्थः । अतश्च तथा   
संविद उदयः प्रमातॄणां   
वेद्यग्रहणपरत्वादेस्तारतम्यात्कस्यचित्क्षणः कस्यचित्कल्पः   
कस्यचिन्निमेषोऽपि वा स्यात् ॥ ७८ ॥   

अत एवाह --   


यावत्येव हि संवित्तिरुदितोदितसुस्फुटा ॥ ६-७९ ॥  

तावानेव क्षणः कल्पो निमेषो वा तदस्त्वपि ।  


नन्वेवमपि भवतु को दोषस्तत्राप्यस्या वेद्यग्रहणपरत्वं स्वात्मनि   
विश्रान्तिपरत्वं वा किं तुल्यकक्ष्यतयैव भवेदुतान्यथापि ? --   
इत्याशङ्क्याह --   


यावानेवोदयो वित्तेर्वेद्यैकग्रहतत्परः ॥ ६-८० ॥  

तावदेवास्तमयनं वेदितृस्वात्मचर्वणम् ।  


"वित्तेः" इति संविदः । अस्तमयनमिति, वेद्यप्रकाशस्य न्यग्भावात् ।   
"चर्वणम्" इति विश्रान्तिः । एवकाराभ्यां च साम्यमेव द्योतितम् ॥ ८० ॥  

ननु स्वात्मविश्रान्तिपरत्वेऽप्यन्तारूपाणां सुखादीनां वेद्यानां   
सद्भावात् तद्ग्रहणपरत्वं न हीयेत् -- इति कथमनयोस्तुल्यकक्ष्यत्वं   
स्यात् ? -- इत्याशङ्क्याह --   


वेद्ये च बहिरन्तर्वा द्वये वाथ द्वयोज्झिते ॥ ६-८१ ॥  

सर्वथा तन्मयीभूतिर्दिनं वेत्तृस्थता निशा ।  


वेद्यं नाम बहिरस्त्वन्तर्वा, मा वा भूत्किमनेन प्रयोजनम्, यावता हि   
तन्मयीभावो नाम सर्वथा दिनं वेत्तृस्थता स्वात्मविश्रान्तिश्च   
निशा, इत्यस्माकं विवक्षितम्; तेन यावद्वेद्यग्रहस्तावद्दिनमन्यथा तु   
रात्रिरिति । यदाहुः --   

"ततो यत्र यावत्तावदनया वेद्यग्रहवेदकविश्रान्तिभूमौ   
प्रकाशानन्दावाभास्येते तत्र तावद्रूपे एव दिननिशे" इति । अतश्च   
दिननिशयोस्तुल्यकक्ष्यत्वमेव भवति, इति न कश्चिन्नियमः । "द्वयोज्झिते"   
इत्यनेन वेद्यस्यानवकॢप्तिरेवोपोद्बलिता न त्वेवमस्य सम्भवो दर्शितः,   
नह्यनन्तर्बहीरूपं वेद्यं किञ्चित्सम्भवेत् ॥ ८१ ॥  

ननु योऽयं संविदः प्रकाशविमर्शयोरेकतरप्राधान्याद्विशेष उक्तः   
स किं प्रमातॄणामपि सम्भवेन्न वा ? -- इत्याशङ्क्याह ↓   


वेदिता वेद्यविश्रान्तो वेत्ता त्वन्तर्मुखस्थितिः ॥ ६-८२ ॥  


"वेदिता" इति ज्ञाता, "वेत्ता" इति विचारयिता विम्रष्टेत्यर्थः ।   
तेनैकत्र प्रकाशप्राधान्यमन्यत्र तु विमर्शस्य -- इति प्रमातुरपि   
द्वैविध्यम् ॥ ८२ ॥  

वेत्तापि द्विधा -- इत्याह --   


पुरा विचारयन्पश्चात्सत्तामात्रस्वरूपकः ।  


विमर्शनान्तरीयक एव हि स्वरूपलाभो भवेदिति भावः । एवमत्र   
ज्ञानविचारसत्तार्थतया त्रिविधोऽपि विधिराश्रयणीयो येन   
प्रमातुस्त्रैविध्यं सिध्येदिति भावः ॥  

अत्रैव प्रसङ्गाज्जाग्रदादिस्वरूपमपि निरूपयति --   


जाग्रद्वेदितृता स्वप्नो वेत्तृभावः पुरातनः ॥ ६-८३ ॥  

परः सुप्तं क्षये रात्रिदिनयोस्तुर्यमद्वयम् ।  


जाग्रदिति, वेद्यविश्रान्तेरेव प्राधान्यात् । पुरातन इति,   
विम्रष्टृतात्मकः । स्वप्न इति, वेद्यस्य कथञ्चिदप्राधान्यात् । पर   
इति, सत्तामात्रनिष्ठः । सुप्तमिति, वेद्यक्षोभप्रक्षयात् । अद्वयमिति,   
प्रमातृभेदस्यापि विगलनात् । अनेन च "विश्वात्मता च प्राणत्वम्"   
इत्याद्युक्तं स्मारितम् ॥ ८३ ॥  

ननु रात्रिदिनयोर्बहिः कदाचित्साम्यं भवेत् कदाचिच्च वैषम्यमित्यत्र   
किं निमित्तम् ? -- इत्याशङ्क्याह ↓   


कदाचिद्वस्तुविश्रान्तिसाम्येनात्मनि चर्वणम् ॥ ६-८४ ॥  

वेद्यवेदकसाम्यं तत् सा रात्रिदिनतुल्यता ।  


यन्नाम कदाचिद्वेद्ये स्वात्मनि च तुल्यकक्ष्यतया विश्रान्तिर्भवेत् तदेव   
वेद्यवेदकयोः साम्यं भवेत्, तदनुप्राणितं च रात्रिदिनयोस्तुल्यत्वम्,   
यत्सर्व एव योगिनो महापुण्यं विषुवत्कालमाचक्षते -- यदुक्तम् --   

"वेद्यवेदकसाम्येन वस्तुविश्रमचर्वणम् ।  
यदा कदाचिद्भवति सा रात्रिदिनतुल्यता ॥  

विषुवत्कालयोगोऽसौ योगिभिः समुदाहृतः ।"   

इति ॥ ८४ ॥  

एवं च वेद्यस्य वेदकस्य च विश्रान्तेराधिक्ये दिनस्य निशायाश्च   
दैघ्यर्ं भवेदन्यथा त्वपचयः, तदाह ↓   


वेद्ये विश्रान्तिरधिका दिनदैर्घ्याय तत्र तु ॥ ६-८५ ॥  

न्यूना स्यात्स्वात्मविश्रान्तिर्विपरीते विपर्ययः ।  
स्वात्मौत्सुक्ये प्रबुद्धे हि वेद्यविश्रान्तिरल्पिका ॥ ६-८६ ॥  


न्यूनेति, अन्यथा हि वेद्यविश्रान्तेराधिक्यमेव न स्यात् ।    
स्यादित्यर्थाद्रात्र्यपचयनिमित्तम्, "विपरीत" इति स्वात्मनो   
विश्रान्तेराधिक्ये वेद्यस्य चान्यथात्वे; यतः स्वात्मन्यौत्सुक्ये   
विश्रान्त्यभिलाषे विकस्वरतामुपेयुषि वेद्यविश्रान्तिरल्पीयसी भवेत्,   
येन निशाया दैर्घ्यं दिनस्यापचयः । तदुक्तम् --   

"द्राघीयसी वेद्यवृत्तिर्दिनदैर्घ्याय कल्पते ।  
तथैव स्वात्मविश्रान्तिवृत्तिः स्याद्रात्रिविस्तरः ॥"   

इति ॥ ८६ ॥  

अयमेव चात्र पक्षो युक्तः -- इत्याह --   


इत्थमेव दिवारात्रिन्यूनाधिक्यक्रमं वदेत् ।  


नन्वन्तर्बहिश्च रात्रिदिनयोः स्थितेऽप्यौत्सर्गिके क्रमे   
यथान्तरसावुक्तयुक्त्या   
प्रकाशविमर्शयोरेकतरप्राधान्यात्प्रतिप्रमातृ विशिष्यते, तथा   
बहिरपि प्रतिभुवनं किं विशिष्यते न वा ? -- इत्याशङ्क्याह --   


यथा देहेष्वहोरात्रन्यूनाधिक्यादि नो समम् ॥ ६-८७ ॥  

तथा पुरेष्वपीत्येवं तद्विशेषेण नोदितम् ।  


विशेषेणेति देहमधिकृत्य, तथात्वेन हि तत्कथितं   
तत्तत्फलसम्पत्तिनिमित्तं स्यादित्याशयः ॥ ८७ ॥   

नन्वेवं रात्रिदिनविभजने किं प्रमाणम् ? -- इत्याशङ्क्याह --   


श्रीत्रैयम्बकसन्तानवितताम्बरभास्करः ॥ ६-८८ ॥  

दिनरात्रिक्रमं मे श्रीशम्भुरित्थमपप्रथत् ।  


अत एवान्यथान्यैर्यत्तद्विभजनं कृतं तदग्राह्यमेव -- इत्याह --   


श्रीसन्तानगुरुस्त्वाह स्थानं बुद्धाप्रबुद्धयोः ॥ ६-८९ ॥  

हृद आरभ्य यत्तेन रात्रिन्दिवविभाजनम् ।  
तदसत्सितपक्षेऽन्तः प्रवेशोल्लासभागिनि ॥ ६-९० ॥  

अबुद्धस्थानमेवैतद्दिनत्वेन कथं भवेत् ।  


यन्नाम प्राच्यैर्हृदयादारभ्य द्वादशान्तं   
यावत्तुट्यर्धपरीमाणं प्राणीयमाद्यं स्थानं बुद्धस्य परं   
त्वबुद्धस्य -- इत्युक्तम्, तेनैव बुद्धाबुद्धास्थानवदनेन   
समाख्यौचित्याद्रात्रिदिनयोरपि विभागः कृतो यद्बुद्धस्थानं   
दिनमबुद्धस्थानं तु रात्रिरिति, तत्त्वयुक्तम्;   
यदन्तःप्रवेशात्मन्यपानवाहे स्थानस्याविशेषाद्रात्रित्वेन   
परिकल्पितमबुद्धस्थानमेव दिनं स्यात् -- इति पूर्वापरव्याहतत्वम् ॥ ९०   
॥   

न चैतद्विद्वेषपूर्वमस्माभिरुक्तमिति न शिष्टनिन्दा कृता स्यात् --   
इत्याह --   


अलं वानेन नेदं वा मम प्राङ्मतमत्सरः ॥ ६-९१ ॥  

हेये तु दर्शिते शिष्याः सत्पथैकान्तदर्शिनः ।  


इदानीं प्रकृतमेवावतारयति --   


व्याख्यातः कृष्णपक्षो यस्तत्र प्राणगतः शशी ॥ ६-९२ ॥  

आप्यायनात्मनैकैकां कलां प्रतितिथित त्यजेत् ।  
द्वादशान्तसमीपे तु यासौ पञ्चदशी तुटिः ॥ ६-९३ ॥  

सामावस्यात्र स क्षीणश्चन्द्रः प्राणार्कमाविशेत् ।  


प्राणगत इति, तत्रास्य प्राधान्यात् । तेन तुटिस्थानावस्थितां यां   
(याम्) तिथिं प्राणादित्य आक्रमते तस्यां तस्यामपानचन्द्रः   
सुरादीनामपानरूपेण हेतुना "एकैकां कलां त्यजेत्"   
एकैककलाह्रासक्रमेण क्षैण्यमासादयेत्; यावत्स एव   
कलामात्रशेषत्वात्क्षीणः सन् द्वादशान्तसमीपस्थायां   
पञ्चदशतुट्यात्मिकायाममावास्यायां "प्राणार्कमाविशेत्"   
तदन्तर्लीनो भवेत्, यदेवास्य बहिरस्तमय इत्युच्यते ॥ ९३ ॥  

न चैतन्निर्मूलमेवोक्तम् -- इत्याह --   


उक्तं श्रीकामिकायां च नोर्ध्वेऽधः प्रकृतिः परा ।  
अर्धार्धे क्रमते माया द्विखण्डा शिवरूपिणी ॥ ६-९४ ॥  

चन्द्रसूर्यात्मना देहं पूरयेत्प्रविलापयेत् ।  


इह खलु "परा" पूर्णा, अत एव "शिवरूपिणी" शक्तिमदवियुक्ता   
"प्रकृतिः, विश्वोत्पत्तिभूः संवित् "माया" स्वरूपगोपनशीला   
प्रथमं प्राणात्मतया समुच्छलन्ती द्विखण्डा प्राणापानात्मतया   
द्वैध्यमापन्ना सती नोर्ध्व एव नाध एव अपि तूर्ध्वाधःप्रवाहात्मना   
"अर्धार्धे क्रमते" दक्षवामनाड्योरन्तः" समप्रविभागेन   
प्रवहतीत्यर्थः । अत एव प्राणापानदशामधिशयाना परा   
संविच्चन्द्रात्मनाप्यायकारितया देहं प्रपूरयेत् सूर्यात्मना च   
चान्द्रीणामेव कलानामपचयात् "प्रविलापयेत्" शोषयेदित्यर्थः ॥ ९४ ॥   

ननु चान्द्रीणां कलानामपचये किं निमित्तम् ? -- इत्याशङ्क्याह --    


अमृतं चन्द्ररूपेण द्विधा षोडशधा पुनः ॥ ६-९५ ॥  

पिबन्ति च सुराः सर्वे दशपञ्च पराः कलाः ।  
अमा शेषगुहान्तःस्थामावास्या विश्वतर्पिणी ॥ ६-९६ ॥  


यच्चन्द्ररूपेण षोडशधा भिन्नममृतं स्थितं तत्पुनर्द्विधा   
दृश्यमानसितरूपपञ्चदशकलात्मना   
तद्भित्तिभूतातिस्वच्छाबूर्पकलात्मना चेत्यर्थः । तत्र पञ्चदश   
कलाः सर्व एव बहिः सुरादयोऽन्त करणानिःकार्याणि चाप्यायलिप्सया   
पिबन्ति येनासां प्रतिदिनमपचयः स्यात् । यदभिप्रायेणैव --    

"यस्मिन्सोमः सुरपितृनरैरन्वहं पीयमानः  

क्षीणः क्षीणः प्रविशति… ।" (साम्ब पम्। ८ श्लोक)  

इत्याद्यन्यत्रोक्तम् । अमाख्या षोडशी पुनः कला सुराद्युपसंहृतकला   
पञ्चदशकावशिष्टस्वभावत्वाच्छेषरूपा, अत एव गुहान्तरिव   
स्थितं वस्तु सुरक्षितत्वादक्षीणं स्यात्तथैवेयमपीत्यर्थः । यतः   
सा विश्वस्य पञ्चदशकलाक्रोडीकारितयाप्यायकारिणी, अत एव   
येयममा सह यौगपद्येन पञ्चदशानां कलानां वसनात् "अमावास्या"   
तद्व्यपदेश्येत्यर्थः । तिथौ   
पुनस्तदधिष्ठितत्वादौपचारिकस्तद्व्यापदेश इत्याशयः ॥ ९६ ॥   

एतदेव प्रकृते योजयति  


एवं कलाः पञ्चदश क्षीयन्ते शशिनः क्रमात् ।  
आप्यायिन्यमृताबूर्पतादात्म्यात्षोडशी न तु ॥ ६-९७ ॥  


षोडशी न तु क्षीयते, यदबूर्पतादात्म्यादर्कस्तं क्षपयितुमक्षम   
इत्यभि प्रायः ॥ ९७ ॥   

इदानीमेतदनन्तरभाविनं कृष्णस्य शुक्लस्य च पक्षस्य सन्धिं   
दर्शयति --   


तत्र पञ्चदशी यासौ तुटिः प्रक्षीणचन्द्रमाः ।  
तदूर्ध्वगं यत्तुट्यर्धं पक्षसन्धिः स कीर्तितः ॥ ६-९८ ॥  


पञ्चदशी तुटिरित्यमावास्योदयस्थानम्, अत एव "प्रक्षीणचन्द्रमा"   
इत्युक्तम् । यदिति, प्राणीयं षोडशतुटिसम्बन्धि ॥ ९८ ॥  

ननु सन्धिर्ह्युभयोर्भवति, तत्कथमेकस्यैव प्राणीयस्य   
तृट्यर्धस्यासौ स्यात् ? -- इत्याशङ्क्याह --    


तस्माद्विश्रमतुट्यर्धादामावस्यं पुरादलम् ।  
परं प्रातिपदं चार्धमिति सन्धिः स कल्प्यते ॥ ६-९९ ॥  


तत्प्राणीयमन्त्यं विश्रमतुट्यर्धमवलम्ब्य "पुरादलम्"   
प्रथममर्धमामावस्यं तत्संलग्नं "परम्" द्वितीयं   
चापानीयमाद्यं तुट्यर्धं प्रातिपदं तत्संलग्नम्,   
इत्यनयोरुभयोरर्धयोः   
सम्मेलनात्प्रतिपदमामावस्यान्तरालभूतोऽसावेकतुट्यात्मा शन्धिः   
कल्प्यते" तथा व्यपदिश्यत इत्यर्थः । तदुक्तम् --   

स पक्षसन्धिः प्रतिपत्पञ्चदश्योर्यदन्तरम् ।" (अ। को। १।४।७)   

इति । इदमेवान्यत्र प्रधानतया पूजाकालत्वेनोक्तम् । यदुक्तम् --   

न दिवा पूजयेद्देवं रात्रौ नैव च नैव च ।  
अर्चयेद्देवदेवेशं दिनरात्रिपरिक्षये ॥"   

इति । अत्र विश्रमतुट्यर्ध एवार्धार्धिकया विभक्ते यदि   
सन्धिर्व्याख्यायते तत्सन्धिद्वयस्याप्येकैव तुटिरर्धार्धिकया स्यात् --   
इत्येकस्यास्तुटेर्विनियोगाभावादासमञ्जस्यं पर्यवस्येदित्यलं बहुना ॥   
९९ ॥   

एवं प्राणे पक्षोदयं प्रदर्श्य सूर्यग्रहणमपि दर्शयति --   


तत्र प्रातिपदे तस्मिंस्तुट्यर्धार्धे पुरादलम् ।  
आमावस्यं तिथिच्छेदात्कुर्यात्सूर्यग्रहं विशत् ॥ ६-१०० ॥  


अर्धं चार्धं च अर्धार्धम्, तुटेरर्धार्धं तुट्यर्धार्धम्, तस्मिन्   
सन्धित्वेन परिकल्पिते तुट्यर्धद्वय इत्यर्थः । तत्रैवं स्थिते सति   
तुट्यर्धद्वयमध्यादामावस्यं पूर्वमर्धम्   
अर्थात्परस्मिन्प्रातिपदेऽर्धे वक्ष्यमाणादृणशब्दाभिधेयात्   
तिथिच्छेदाद्विशत् सत् सूर्यग्रहणं कुर्यात्,   
प्रतिपदमावास्यासङ्घट्टात्सूर्यग्रहणं भवेदित्यर्थः ॥ १०० ॥  

नन्वेतावन्मात्रात्सूर्यग्रहणं भवेदित्यत्र क इवाशयः ? --   
इत्याशङ्क्याह --   


तत्रार्कमण्डले लीनः शशी स्रवति यन्मधु ।  
तप्तत्वात्तत्पिबेदिन्दुसहभूः सिंहिकासुतः ॥ ६-१०१ ॥  


मध्वित्यमृतं । तप्तत्वादिति, यथायथमर्केण सन्निकर्षात् ।   
इन्दुसहभूरिति "विधौ राहुः" इत्याद्युक्त्या तत्सहचारित्वात्,   
अन्यथैषां त्रयाणामपि सङ्घट्टो न भवेदिति भावः । यदुक्तम् --   

"रविबिम्बान्तरे देवि चन्द्रबिम्बं तदा भवेत् ।  
तदन्तरे भवेद्राहुरमृतार्थी वरानने ॥  

अमृतं स्रवते चन्द्रो राहुश्च ग्रसते तु तत् ।  

पीत्वा त्यजति तद् बिम्बं तदा मुक्तः स उच्यते ।" (स्वटम्। ७।७०)   

इति ॥ १०१ ॥  

ननु त्रयाणामप्येषां सङ्घट्टे किं सतत्त्वम् ? -- इत्याशङ्क्याह --   


अर्कः प्रमाणं सोमस्तु मेयं ज्ञानक्रियात्मकौ ।  
राहुर्मायाप्रमाता स्यात्तदाच्छादनकोविदः ॥ ६-१०२ ॥  

तत एव तमोरूपो विलापयितुमक्षमः ।  


"तयोः" प्रमाणप्रमेययोः "आच्छादनम्" स्वात्मसात्कारेण तिरोधानं   
न पुनरत्यन्तमेव विलयः, संस्कारात्मना पुनरपि   
बोधकमाहात्म्यात्तदुदयस्य भावात्, अत एवोक्तं "विलापयितुमक्षमः"   
इति । "तत" इत्याच्छादकत्वात्, तमसो ह्यावरकत्वमेव तत्त्वम् ॥ १०२ ॥  

नन्वेवमेतद्विलापने कः क्षम ? -- इत्याशङ्क्याह --   


तत्सङ्घट्टाद्वयोल्लासो मुख्यो माता विलापकः ॥ ६-१०३ ॥  


तेषां मातृमानमेयानां शङ्घट्टः" सामरस्यं ततः   
समुल्लसितमद्वयमेव मुख्यः प्रमाता विलापकस्तत्त्रयसङ्घट्टनेन   
परसंविन्मात्रसार एवेत्यर्थः । यदाहुः --   

"प्राणार्कमानहठघट्टितमेयचन्द्र	  
विद्रावितामृतरसोत्सुकितः खमाता ।  

स्वर्भानुरावृणुत एव रविं रसं तु  
पुण्ये ग्रहेऽत्र रसयेत्त्रयघट्टनज्ञः ॥"   

इति ॥ १०३ ॥  

अत एव चायं कालो महापुण्यः -- इत्याह --   


अर्केन्दुराहुसङ्घट्टात् प्रमाणं वेद्यवेदकौ ।  
अद्वयेन ततस्तेन पुण्य एष महाग्रहः ॥ ६-१०४ ॥  


"अद्वयेन" चिन्मात्रात्मना भवन्तीत्यर्थः । तदुक्तम् --   

"राहुरादित्यचन्द्रौ च त्रय एते ग्रहा यदा ।  
दृश्यन्ते समवायेन तन्महाग्रहणं भवेत् ॥  

स कालः सर्वलोकानां महापुण्यतमो भवेत् ॥" (स्व। ७।७३)   

इति ॥ १०४ ॥  

नन्वयं सूर्यादीनां सङ्घट्टः किं प्रतिपदमावस्यासम्भेद एव   
भवेदुतान्यथापि? -- इत्याशङ्क्याह --   


अमावस्यां विनाप्येष सङ्घट्टश्चेन्महाग्रहः ।  
यथार्के मेषगे राहावश्विनीस्थेऽश्विनीदिने ॥ ६-१०५ ॥  


अमावस्यां विनापि शुद्धायामेव प्रतिपदि यद्येष सङ्घट्टः स्यात्   
तदापीदं महद् ग्रहणं भवेदेव । यथा   
बहिश्चन्द्रार्कराहूणामश्विन्यामेवावस्थानादेकर्क्षेण   
वैशाखामावस्यायां प्रहरद्वयादूर्ध्वं शुद्धायामेव प्रतिपदि   
सूर्यस्य ग्रहणं सम्भवेत्, लम्बनस्य धनगतत्वाद्   
ग्रहणस्थित्यर्धस्य लम्बनादूनत्वात् । एवं यत्र   
प्रतिपदमामावास्यासम्भेदेन सूर्यग्रहणं भवेत् तत्रामावस्यायां   
प्रग्रहणं मोक्षस्तु प्रतिपदि, अन्यथा तूभयमपि   
प्रतिपद्येवेत्यर्थसिद्धम् ॥ १०५ ॥  

तदेवाह ↓   


आमावास्यं यदा त्वर्धं लीनं प्रातिपदे दले ।  
प्रतिपच्च विशुद्धा स्यात्तन्मोक्षो दूरगे विधौ ॥ ६-१०६ ॥  


तन्मोक्षे च विधुदूरीभावो हेतुरित्युक्तं "दूरगे विधौ" इति । तस्मिन् हि   
दूरीभूते तत्सहचारी राहुरपि तथा भवेदिति भावः ॥ १०६ ॥  

अस्य च ग्रहणस्य महत्त्वे निमित्तं दर्शयति --   


ग्रासमोक्षान्तरे स्नानध्यानहोमजपादिकम् ।  
लौकिकालौकिकं भूयःफलं स्यात्पारलौकिकम् ॥ ६-१०७ ॥  


भूयःफलमित्यन्तफलम् । यदुक्तम् --   

"तत्र स्नानं तथा दानं पूजाहोमजपादिकम् ।  
यत्कृतं साधकैर्देवि तदन्तफलं भवेत् ॥" (स्वटम्। ७।७४)   

इति ॥ १०७ ॥  

पारलौकिकत्वे निमित्तमाह --   


ग्रास्यग्रासकताक्षोभप्रक्षये क्षणमाविशन् ।  
मोक्षभाग्ध्यानपूजादि कूवर्ंश्चन्न्द्रार्कयोर्ग्रहे ॥ ६-१०८ ॥  


इह खलु योगी चन्द्रार्कयोर्ग्रहे सूर्यग्रहणे "ग्रास्यग्रासकयोः"   
प्रमेयप्रमात्रोर्यः सम्बन्धस्तद्रूपो यः "क्षोभः" तत्प्रक्षयात्मनि   
परस्मिन्प्रमातर्याविशन् परां वृत्तिमवलम्ब्य क्षणमात्रं ध्यानादि   
कुर्वन् मोक्षभागपवृज्यत एवेत्यर्थः । यदुक्तम् --   

"पक्षद्वयं परित्यज्य पूर्वोक्तकरणेन च ।  
उन्मन्यन्ते स्थितो नित्यं परवृत्त्यवलम्बकः ॥  

परित्यज्य त्वधः सर्वं ध्यानामास्थाय योजयेत् ।  
तस्य मुक्तिर्न सन्देहस्त्वन्यथा सिद्धिभाग्भवेत् ॥"   

इति ॥ १०८ ॥  

तिथिच्छेदादित्युक्तमधिकावापेन लक्षयति --   


तिथिच्छेद ऋणं कासो वृद्धिर्निःश्वसनं धनम् ।  
अयत्नजं यत्नजं तु रेचनादथ रोधनात् ॥ ६-१०९ ॥  


यन्नाम कासवशेन शीघ्रमेव प्राणस्य प्रसरणात् सहसैवामावास्यो   
भागः प्रतिपद्भागमनुप्रविशति तदुच्यते ऋणम्, तिथिच्छेदयोः   
कार्यकारणयोरभेदोपचारात्कासश्चेति । यन्नाम च   
निःश्वासवशादपानवाहस्य चिरेण प्रसरणात् तिथेरधिकीभावेन   
पूर्णतया पौर्णमास्युदयस्तदुच्यते वृद्धिर्धनं निःश्वसनं च,   
इत्येतच्चोभयं सर्वेषामयोगिनामपि कासश्वासादिना स्वरसत एवोत्पद्यते   - इत्युक्तम् "अयत्नजम्" इति, यद्वशादन्तरा चन्द्रसूर्योपरागो भवन्नपि   
तैरनवधानान्न परं लक्ष्यते । योगिनां पुनश्चन्द्रसूर्योपरागयोग्ये   
तत्प्राणस्य रेचकपूरकाद्यात्मना यत्नेन भवेदित्युक्तं "यत्नजम्" इति ।   
यदुक्तम् --    

"तिथिच्छेद ऋणं ज्ञेयं वृद्धौ चैव धनं भवेत् ।  
ऋणं चैव भवेत्कासो निःश्वासो धनमुच्यते ॥" (स्वटम्। ७।६४)   

इति । तथा   

"तिथिच्छेदस्तथा वृद्धिः कासश्वासादि वा भवेत् ।  
अयत्नजो यत्नजस्तु प्राणवृत्तिनिरोधतः ॥"   

इति ॥ १०९ ॥  

एतदेवापानवाहेऽप्यतिदेष्टुमाह --   


एवं प्राणे विशति चित्सूर्य इन्दुं सुधामयम् ।  
एकैकध्येन बोधांशुकलया परिपूरयेत् ॥ ६-११० ॥  

क्रमसम्पूरणाशालिशशाङ्कामृतसुन्दराः ।  
तुट्यः पञ्चदशैताः स्युस्तिथयः सितपक्षगाः ॥ ६-१११ ॥  


"एवम्" पूर्वोक्तयैव गत्या प्राणे "विशति" शक्तेर्हृदन्तमवरोहति   
चिदात्मा प्राणसूर्यः प्रतितुट्यैकैकध्येन प्रबुद्धांशुजालया   
कलया सुधामयमिन्दुं परिपूरयेत्, येन प्रतिपद्येककलो द्वितीयस्यां   
द्विकलः -- इत्याद्यात्मना क्रमेण सम्पूरणाशालिनः   
शशाङ्कस्यामृतेन सुन्दरा एताः पञ्चदश तुट्य एव   
सितपक्षगास्तिथयो भवेयुः । यदुक्तम् --   

"प्राणहंसो यदा प्राप्तस्त्वधस्तात्प्रथमां तुटिम् ।  
पूर्वमर्धं त्वहः प्रोक्तं तुट्यर्धमपरं निशा ॥" (७।७७)  

इत्युपक्रम्य   

"प्रतिपत्सा तु विज्ञेया चन्द्रश्चैककलो भवेत् ।  
द्वितीयायां द्वितीया तु वृद्धिमेति क्रमेण तु ॥  

तिथयश्चैवमारभ्य यावत्पञ्चदशी तुटिः ।" (स्वटम्। ७।७९)   

इति ॥ १११ ॥  

अत्रैव च पक्षसन्धिताद्यप्यतिदिशति --   


अन्त्यायां पूर्णमस्तुट्यां पूर्ववत्पक्षसन्धिता ।  
इन्दुग्रहश्च प्रतिपत्सन्धौ पूर्वप्रवेशतः ॥ ६-११२ ॥  

एहिकं ग्रहणे चात्र साधकानां महाफलम् ।  
प्राग्वदन्यदयं मासः प्राणचारेऽब्द उच्यते ॥ ६-११३ ॥  


पूर्णो माश्चन्द्रो यस्यामेवंविधायां पञ्चदश्यां तुट्यां   
पूर्ववदिति, तुट्यर्धद्वयसम्मेलनया । पूर्वेति, पूर्वं पौर्णमासं   
सन्धिलक्षणं तुट्यर्धं तत्प्रवेशात् । एतच्च यद्यपि   
पूर्ववदित्यतिदेशाद् गतार्थमेव तथापि   
पूर्णिमाप्रतिपत्सम्भेदेनैवेन्दुग्रहो भवेत् न तु शुद्धायामेव   
प्रतिपद्यपि -- इति दर्शयितुं साक्षादुक्तम् । एहिकमिति,   
सृष्टिप्राधान्यात् । प्राग्वदन्यदिति, मातृमेयसङ्घट्टादि । यदाहुः   -    

"शक्तिसंस्नुतसुधारसक्रमात् पूर्णमिन्दुमणुराहुराहरन् ।  
छादयेदिह महाशुभे ग्रहे द्रावितं पिबति तं महामुनिः ॥"   

इति । इदानीं मासमुपसंहरन्नब्दमवतारयति अयमित्यादिना ॥ ११३ ॥  

तमेवाह ↓   


षट्सु षट्स्वङ्गुलेष्वर्को हृदयान्मकरादिषु ।  
तिष्ठन्माघादिकं षट्कं कुर्यात्तच्चोत्तरायणम् ॥ ६-११४ ॥  


मकरादिष्वर्थान्मिथुनान्तेषु, तेन षड्भिरङ्गुलैः षड्गुणितानि   
षट्त्रिंशद्भवन्तीति भावः । माघे हि मकरस्योदयो यावदाषाढे   
मिथुनस्य । यदुक्तम् --   

"षडङ्गुलं च सङ्क्रामो मकरादिषु राशिषु ।  
भानोर्माघाद्याषाढान्तं भवेत्तच्चोत्तरायणम् ॥"   

इति ॥ ११४ ॥  

अत्रैव विषुवत्सङ्क्रान्तिं दर्शयति --   


सङ्क्रान्तित्रितये वृत्ते भुङ्क्ते चाष्टादशाङ्गुले ।  
मेषं प्राप्ते रवौ पुण्यं विषुवत्पारलौकिकम् ॥ ६-११५ ॥  


अष्टादशाङ्गुल इति -- प्रतिसङ्क्रान्त्यङ्गुलषट्कस्य भोगात् ।   

"हृदयादुदयस्थानात्सङ्क्रान्तिर्मकरे स्मृता ।  
षडङ्गुलान्यधस्त्यक्त्वा कुम्भे सङ्क्रमते पुनः ॥  

कण्ठोर्ध्वं द्व्यङ्गुलं त्यक्त्वा मीने सङ्क्रमते पुनः ।  
गलोर्ध्वाद्यावत्ताल्वन्तं त्यक्त्वा मेषेऽथ सङ्क्रमेत् ॥  

नासान्तं यावत्सङ्क्रान्तिरङ्गुलानि षडेव हि ।  
एषा वै विषुसङ्क्रान्तिरुत्तरे संव्यवस्थिता ॥" (स्व। तम्। ७।९४)   

इति । विषुं व्याप्तिं साम्यमर्हति इति विषुवत् । "विषुवत्पारलौकिकम्"   
इत्येतच्च यद्यपि निखिलस्यैवोत्तरायणस्य सम्भवति तथाप्यत्र   
विशेषेणेति स्वकण्ठेनैतदुक्तम् । यदुक्तम् --   

"मकराच्च समारभ्य मिथुनान्तं च सुव्रते ।  
उत्तरायणमत्रैतदैहिकीसिद्धिवर्जितम् ॥" (स्व। तम्। ७।९७)   

इति ॥ ११५ ॥  

ननु यद्येतद्विषुवत्पारलौकिकं दक्षिणायनं पुनः कीदृक् ? --   
इत्याशङ्क्याह --   


प्रवेशे तु तुलास्थेऽर्के तदव विषुवद्भवेत् ।  
इह सिद्धिप्रदं चैतद्दक्षिणायनगं ततः ॥ ६-११६ ॥  


"प्रवेशे" इति शक्तितो हृदन्तम् । "तदेव"   
इत्यष्टादशाङ्गुलोपभोगात्मसङ्क्रान्तित्रयानन्तरभावीत्यर्थः ।   
यदुक्तम् ↓   

"शक्त्यधो हृदये हंसः सङ्क्रामेत्कर्कटे प्रिये ।  
षडङ्गुलानि सन्त्यज्य सिंहे वै सङ्क्रमेत्पुनः ॥  

षडङ्गुलैः पुनस्त्यक्तैः कन्यां सङ्क्रमते पुनः ।  
नासिकाग्रात्तु ताल्वन्तं त्यक्ते वै विषुवद्भवेत् ॥  

तुलासङ्क्रान्तिरेषोक्ता दक्षिणं विषुवद्भवेत् ॥" (स्वटम्। ७।११३)   

इति । इह सिद्धिप्रदमिति, यदुक्तम् --   

शाधनं यत्कृतं तत्र इह जन्मनि सिद्धिदम् ।" इति ॥ ११६ ॥  

ननु मकरादे राशिद्वादशकस्य सामान्येन पारलौकिकैहलौकिकत्वेऽपि   
प्रत्येकमस्ति कश्चिद्विशेषो न वा ? -- इत्याशङ्क्याह --   


गर्भता प्रोद्बुभूषिष्यद्भावश्चाथोद्बुभूषुता ।  
उद्भविष्यत्त्वमुद्भूतिप्रारम्भोऽप्युद्भवस्थितिः ॥ ६-११७ ॥  

जन्म सत्ता परिणतिर्वृद्धिर्ह्रासः क्षयः क्रमात् ।  
मकरादीनि तेनात्र क्रिया सूते सदृक्फलम् ॥ ६-११८ ॥  


"गर्भता" आधानम्, प्रोद्भवितुमेषिष्यन् "भावः" सत्ता यस्यासौ तथा   
आद्य इच्छापरिस्पन्दः । उद्भवितुमिच्छुरुद्बुभूषुस्तस्य भावस्तत्त्वम्,   
उद्भवनात्मकैषणीयसंयुक्तमिच्छामात्रमित्यर्थः । "उद्भविष्यत्त्वम्"   
उद्भवनाय स्वात्मन्येवोच्छलत्त्वेनावस्थानम् । "उद्भूतिप्रारम्भः"   
तत्रैव नैविड्यम् । "उद्भवस्थितिः" तत्रैवौन्मुख्यम् । एवं   
मकरादिराशिद्वादशकं क्रमादिति, गर्भतादिरूपं यतो भवति तेन   
हेतुनात्र बाह्यबीजादिवज्जपादि क्रियापि गर्भताद्यनुगुणमेव फलं   
शूते" ददातीत्यर्थः । यदुक्तम् --   


"आधानमिच्छा संयोग आनन्दो घनता स्थितिः ।  
जन्म सत्ता परिणतिर्वृद्धिर्हासः क्षयः क्रमात् ॥  

माघान्मासात्समारभ्य स्थितयः परिकीर्तिताः ।  
साधकानां सिद्धिविधौ भावानां चापि सम्भवे ॥"   

इति ॥ ११८ ॥  

अत्राप्यवान्तरोऽस्ति विशेषः -- इत्याह --   


आमुत्रिके झषः कुम्भो मन्त्रादेः पूर्वसेवने ।  
चतुष्कं किल मीनाद्यमन्तिकं चोत्तरोत्तरम् ॥ ६-११९ ॥  

प्रवेशे खलु तत्रैव शान्तिपुष्ट्यादिसुन्दरम् ।  
कर्म स्यादैहिकं तच्च दूरदूरफलं क्रमात् ॥ ६-१२० ॥  


"झषो" मकरः । एतौ चार्थात्सिद्धमन्त्रस्य, असिद्धमन्त्रस्य तु   
मन्त्रादिसेवानिमित्तं मीनादिचतुष्कम्; "प्रवेशे" इत्यपानवाहे । यदुक्तम्   -   

"तस्मादारभ्य मकराद्ध्यानहोमजपादिकम् ।  
परलोकनिमित्ताय तदनन्तफलं भवेत् ॥  

पुरश्चर्यानिमित्ताय मन्त्रग्रहव्रतं च यत् ।  
मीनादावारभेत्सर्वं मन्त्रसिद्ध्यर्थमात्मनः ॥" (स्वटम्। ७।१०३)   

इति । तथा   

"तस्मादिहात्मसिद्ध्यर्रथं पुष्ट्यर्थं चैव साधयेत् ।  
दक्षिणायनजे काले यस्मात्सृष्टिः प्रजायते ॥" (स्वटम्। ७।११०)   

इति ।  

एवमुत्तरायणस्य वेद्यग्रहणपरत्वम् -- इति यथायथं   
फलदानेऽप्यासन्नत्वम्; दक्षिणायनस्य त्वन्तर्विश्रान्तिपरत्वम् -- इति   
फलदाने यथायथं दूरत्वम् । अत एवोत्तरायणे दिनस्य   
वृद्धिर्निशाया ह्रासोऽत्र त्वन्यथा ॥ १२० ॥  

तदाह ↓   


निर्गमे दिनवृद्धिः स्याद्विपरीते विपर्ययः ।  
वर्षेऽस्मिंस्तिथयः पञ्च प्रत्यङ्गुलमिति क्रमः ॥ ६-१२१ ॥  

तत्राप्यहोरात्रविधिरिति सर्वं हि पूर्ववत् ।  


ननु मासारब्धो वर्षः -- इति तेषां प्रत्यङ्गुलषट्के उदय उक्तः; ते   
च तिथ्यारब्धा -- इति कथमत्र न तासाम् ? -- इत्याशङ्क्याह --   
"प्रत्यङ्गुलं पञ्च तिथय" इति । तत्षट्के त्रिंशद्भवन्ति येन तत्र   
मासोदय उक्तः । "तत्रापि" इत्यङ्गुलपञ्चांशे तेन   
प्रत्यङ्गुलदशांशं दिनं निशा च । शर्वम्" पक्षादि, तेन   
पूर्वस्मिन्नङ्गुलत्रये कृष्णपक्षोऽन्यत्र तु परः । तदुक्तम् --   

"अङ्गुले ह्यङ्गुले ह्यत्र तिथयः पञ्च संस्थिताः ।  
तस्याप्यर्धं दिनं पूर्वमपरार्धं निशा भवेत् ॥  

षट्पञ्चकास्तिथीनां ये तेऽहोरात्रास्तु मासिकाः ।  
त्रिंशता तैरहोरात्रैर्द्विपक्षो मास उच्यते ॥" (स्वटम्। ७।९१)   

इति ॥ १२१ ॥  

ननु प्रहराष्टकन्यायेन मासद्वादशकस्यापि किमधिष्ठातारः   
केचित्सम्भवन्ति न वा ? -- इत्याशङ्क्याह ↓   


प्राणीये वर्ष एतस्मिन्कार्तिकादिषु दक्षतः ॥ ६-१२२ ॥  

पितामहान्तं रुद्राः स्युर्द्वादशाग्रेऽत्र भाविनः ।  


यदुक्तम् ↓   

"दक्षनामा तु यो रुद्रः कथितोऽत्र महेश्वरि ।  
कार्तिकं मासमखिलं स तु भुङ्क्ते महेश्वरि ॥  

चण्डो मार्गशिरोमासि हरः पौषे तु कीर्तितः ।  
शौण्डी तु माघमासे च प्रमथः फाल्गुने तथा ॥  

भीमश्चैत्रे समाख्यातो वैशाखे मन्मथः स्मृतः ।  
शकुनिर्ज्येष्ठमासे तु आषाढे सुमतिस्तथा ॥  

नन्दोऽथ श्रावणे मासि भाद्रे गोपालकस्तथा ।  
पितामहश्च वीरेशो मासस्याश्वयुजस्य च ॥"   

इति । अग्र इत्येकीकारप्रकाशनाह्निके ॥ १२२ ॥  

एतदुपसंहरन्नन्यदवतारयति --   


प्राणे वर्षोदयः प्रोक्तो द्वादशाब्दोदयोऽधुना ॥ ६-१२३ ॥  

खरसास्तिथ्य एकस्मिन्नेकस्मिन्नङ्गुले क्रमात् ।  
द्वादशाब्दोदये ते च चैत्राद्या द्वादशोदिताः ॥ ६-१२४ ॥  


खरसा इति । खेति, शून्यं "रसाः" षट्, एवं षष्टिः । तेन   
प्रत्यङ्गुलमृतुरङ्गुलानां त्रयेऽयनं षट्के वर्षः । एवमेकस्मिन्नेव   
प्राणचारे वर्षोदये यथा प्रत्यङ्गुलषट्कं द्वादशानां   
सङ्क्रान्तीनामुदयः एवमिहाब्दानामित्यभिप्रायः । यदुक्तम् --   

शङ्क्रान्तयो द्वादशात्र यद्वदब्दे प्रकीर्तिताः ।  
द्वादशाब्दोदये प्राणे वत्सरास्ते प्रकीर्तिताः ॥" (स्वटम्। ७।१२६)   

इति ॥ १२४ ॥  

ननु चैत्रस्य प्राक् तालुन्युदयः, इति ततः प्रभृति मन्त्रसेवादि   
कार्यमित्युक्तम्, इह तु हृदि तस्यैवोदय उक्तः; तदिदानीं साधकः कुत्र   
मन्त्रादिसेवां कुर्यात् ? -- इत्याशङ्क्याह --   


चैत्रे मन्त्रोदितिः सोऽपि तालुन्युक्तोऽधुना पुनः ।  
हृदि चैत्रोदितिस्तेन तत्र मन्त्रोदयोऽपि हि ॥ ६-१२५ ॥  


उक्त इत्यब्दोदये । अधुनेति, द्वादशाब्दोदये ॥ १२५ ॥  

एवं द्वादशाब्दोदयमभिधाय षष्ट्यब्दोदयमप्यभिधत्ते --   


प्रत्यङ्गुलं तिथीनां तु त्रिशते परिकल्पिते ।  
सपञ्चांशाङ्गुलेऽब्दः स्यात्प्राणे षष्ट्यब्दता पुनः ॥ ६-१२६ ॥  


प्रत्यङ्गुलं तिथिशतत्रयमित्यङ्गुलपञ्चभागे षष्टिरहोरात्राः ।   
एवं सपञ्चभागेऽङ्गुले षष्ट्यधिकशतत्रयात्माब्द उदियात् । ततः   
सपञ्चांशाङ्गुलेऽब्दस्योदयात्प्रागुक्तचषकोदयस्थित्या   
प्राणापानवाहात्मनि प्राणे षष्ट्यब्दता, षष्टिरब्दा   
भवन्तीत्यर्थः । यदुक्तम् --   

"हृत्पद्माद्याव शक्त्यन्तं त्रिंशदब्दोदयो भवेत् ।" (स्वटम्। ७।१३४)   

इति ॥ १२६ ॥  

अत्रैवाहोरात्राणां सङ्कलनां दर्शयति --   


शतानि षट् सहस्राणि चैकविंशतिरित्ययम् ।  
विभागः प्राणगः षष्टिवर्षाहोरात्र उच्यते ॥ ६-१२७ ॥  


अनेन चात्र श्रोतॄणामपूर्वदर्शनात् सम्मोहो मा भूत् -- इति   
बाह्याहोरात्रगतप्राणचारसङ्ख्यासाजात्यमुद्भावितम् । तदुक्तम् --    

"विंशतिस्तु सहस्राणि सहस्रं षट्शताधिकम् ।  
अहोरात्रास्तु षष्ट्यब्दे सङ्ख्यातास्तु वरानने ॥" (स्वटम्। ६।१३६)   

इति ॥ १२७ ॥  


नन्वेवं तिथिविभाजनेऽस्य किं प्रयोजनम् ? -- इत्याशङ्क्याह --   


प्रहराहर्निशामासऋत्वब्दरविषष्टिगः ।  
यश्छेदस्तत्र यः सन्धिः स पुण्यो ध्यानपूजने ॥ ६-१२८ ॥  


अब्दरवीत्यब्दद्वादशकं "छेदः" समाप्तिः, शन्धिः" सन्ध्या ।   
अयमत्राशयः -- यन्नाम हि नित्यनैमित्तिकादि बाह्ये प्रयत्नशतैरपि   
पुरुषायुषेण निष्पत्तिं यायात् न वा, तदन्तरेकस्मिन्नेव प्राणचारे   
प्रहराहर्निशादिक्रमेण क्षणमात्रमवधानात्सुखमेव योगिनः   
सिध्येदिति । यदुक्तम् --   

"चन्द्रसूर्योपरागे च पक्षमासायनेषु च ।  
युगादिषु युगान्तेषु यच्च संवत्सरेऽप्यथ ॥  

वर्षद्वादशके चैव षष्ट्यब्देऽथ वरानने ।  
स्नानदानेन यज्ञैश्च पूजाहोमजपेन च ॥  

ध्यानयोगतपोभिश्च बाह्ये कालेऽथ यत्कृतम् ।  
अमुनोक्ते वरारोहे तत्फलं लभते महत् ॥  

प्राणहंसगतिं चारे ज्ञात्वैकस्मिंस्तु तद्भजेत् ।" (स्वटम्। ७।१४०)   

इति । यदभिप्रायेणैवाह ↓   

"या अग्निहोत्राहुतयः सहस्रद्वासप्ततिः स्युः पुरुषायुषेण ।  
नाड्यंशयुक्त्या सकृदाशु जुह्वत् सम्पादयेद्यस्तव मार्गवित्सः ॥"  

इत्याद्यन्यैरुक्तम् । ननु भवतु नामैतद्यदन्तः   
क्षणमवधानमात्राद्योगिनो जन्मकृत्यं सिद्ध्येदिति, इदं तु न नः   
प्रतिभाति यदन्तःप्राणचारे नालिकाद्यब्दान्तं क्रमेणाभिधाय   
द्वित्रिचतुरब्दादिक्रमव्यतिक्रमेण निष्कारणमेव   
द्वादशाब्दाद्यभिहितमिति । तत्रापि द्वादशानामेवाब्दानामुदयो न   
त्रयोदशानाम्, षष्टिरेव न पुनरेकोनषष्टिरिति, तदधिकस्य   
चोदयानभिधानमिति न किञ्चिदत्र निमित्तमुत्पश्यामः ↓ इति किमेतदिति न   
जानीमः । अत्रोच्यते -- इह तावद्योगिनां प्राणे जिते सत्येतद्भवेत् न   
त्वन्यथा, प्राणजयश्च योगशास्राद्युक्त्या क्रमेणैव भवेत्; अत एव   
तत्र "क्रामेदजितां मात्राम्" इत्याद्युक्तम् । ततश्चात्र   
तुट्यादिक्रमेणैव यथायथं तारतम्यादब्दपर्यन्तं तदुदय उक्तः ।   
एवं जितप्राणः कश्चिद्योगी यदि क्रममपहाय तत्र   
द्वादशानामब्दानामुदयमसन्दध्यात्, तत्तस्य निमित्ततामियात्   
अत्यन्तमेव प्राणस्य जितत्वात्; न चेह ज्योतिःशास्रवत् संवत्सराणां   
क्रमः कश्चिद्विवक्षितो येनास्यातिक्रमः स्यात्; यावता हि जितप्राणो   
योगी यन्नाम तत्रानुसन्धत्ते तत्तस्य साक्षात्कृतं भवेत् --   
इत्यभिधानीयम्, तच्चैवमस्तु नैवं वा को विशेषः। न चात्र योगिनां   
प्राणं जेतुं किञ्चिदपेक्षान्तरमस्ति येन क्रमोऽवश्यस्वीकार्यः स्यात्   
। न च सहसैवात्यन्तं विदूरेऽप्यनुसन्धानं कार्यम् -- इत्यन्तरा  
सोपानकल्पतया द्वादशाब्दोदय उक्तः । एवं षष्ट्यब्दोदयेऽपि वाच्यम्   
। तस्माद्यथांशांशिकाक्रमेण विषं भक्षयन् कश्चिज्जीर्णविषः   
सन् अक्रमेण बह्वपि विषं भक्षयन् जरयेदेवमिहापि ज्ञेयम् । एतदेव च   
तदधिकस्याप्युदयानभिधाने निमित्तम् । एवं परां काष्ठां प्राप्तो   
योगी यत्किञ्चित्तत्रानुसन्दध्यात् तदेव साक्षात्कुर्यात् --   
इत्यानन्त्यात्कियदन्यदभिधीयते इति । न ह्यतोऽधिकेनोक्तेन   
किञ्चित्प्रयोजनान्तरमुत्पश्यामः । यदुक्तमनेनान्यत्र ↓   

 न षष्ट्यब्दोदयादधिकं परीक्ष्यते आनन्त्यात् ।" (तंषा। ६आ।)  


इति । यत्पुनरन्यत्र विंशत्यधिकोत्तराब्दशतोदयोऽप्युक्तस्तदप्येवं   
प्रदर्शनपरमेवेत्येकस्मिन्नेव प्राणचारे कल्पोऽप्यनुपसंहितः   
साक्षात्कृतो भवेदेव को नामात्र विरोधः । यत्तु   
द्वादशानामेवाब्दानां षष्टेरेव वा कथमभ्युदयोऽभिहितः   
इत्युक्तं तद्यद्यपि शिंशपाचोद्यं   
तदन्याभिधानेऽप्येवञ्चोद्यावकाशात्, तथापि   
अत्यन्तमेवापूर्वार्थदर्शनेन श्रोतॄणामत्र सम्मोहो मा भूत् इति   
कारुण्याद्भगवता प्राच्यगणनाक्रमसजातीयमेवैतदुक्तमिति न   
कश्चिद्दोषः ॥ १२८ ॥  

एवमन्तःकालस्य स्वरूपं निरूप्य बहिरपि निरूपयति --   


इति प्राणोदये योऽयं कालः शक्त्येकविग्रहः ।  
विश्वात्मान्तःस्थितस्तस्य बाह्ये रूपं निरूप्यते ॥ ६-१२९ ॥  


प्राणोदय इत्यर्थादपानोदयेऽपि विश्वात्मत्वे हेतुः "शक्त्येकविग्रह" इति   
॥  

तदेवाह ↓   


षट् प्राणाश्चषकस्तेषां षष्टिर्नाली च तास्तथा ।  
तिथिस्तत्त्रिंशता मासस्ते द्वादश तु वत्सरः ॥ १३० ॥  

अब्दं पित्र्यस्त्वहोरात्र उदग्दक्षिणतोऽयनात् ।  
पितॄणां यत्स्वमाने वर्षं तद्दिव्यमुच्यते ॥ १३१ ॥  

षष्ट्यधिकं च त्रिशतं वर्षाणामत्र मानुषम् ।  

तथेति षष्टिरेव । स्वमानेनेति   
मानुषात्मकस्वकाहोरात्रकल्पनयेत्यर्थः । यत्पित्र्यं वर्षं तदेव   
दिव्यमुच्यते, येन पितॄणां देवानामप्यहोरात्रादि समानमेवेति भावः ।   
तस्य च पित्र्यस्य दिव्यस्य वा वर्षस्य कियन्मानमित्युक्तं "मानुषं   
षष्ट्यधिकं वर्षशतत्रयम्" इति ॥ १३१ ॥  

एतदेव विभजति ↓   


तच्च द्वादशभिर्हत्वा माससङ्ख्यात्र लभ्यते ॥ ६-१३२ ॥  

तां पुनस्त्रिंशता हत्वाहोरात्रकल्पना वदेत् ।  
हत्वा तां चैकविंशत्या सहस्रैः षट्शतेन च ॥ ६-१३३ ॥  

प्राणसङ्ख्यां वदेत्तत्र षष्ट्याद्यब्दोदयं पुनः ।  


तदिति, दिव्यं वर्षं "द्वादशभिर्हत्वा, इति द्वादशभिर्विभज्य,   
तेनात्र मानुषवर्षत्रिंशदात्मा द्वादशो भागो मासः । तामिति,   
माससङ्ख्यां "त्रिंशता हत्वा" त्रिंशद्धा कृत्वा, तेनात्र   
मानुषवर्षात्मा त्रिंशो भागो दिव्योऽहोरात्रः । तामिति,   
मानुषषष्ट्यधिकशतत्रयदिनात्मिकामहोरात्रकल्पनाम् "एकविंशत्या   
सहस्रैः षट्शतेन च हत्वा" इति तथात्वेन भागशः कृत्वेत्यर्थः ।   
एवं हि प्रति मानुषीं नालिकां दिव्यः प्राणचारो भवेदिति भावः ।   
एवमविशिष्टैव सर्वत्र प्रत्यहं प्राणचारे सङ्ख्येत्याख्यातं स्यात्   
। तत्रैति प्राणसङ्ख्यायाम्, पुनरित्यादाविवेत्यर्थः ॥ १३३ ॥  

नन्वन्ये पित्र्यमेव वर्षं देवानां दिनमित्युक्तवन्तस्तत्कथमिह तयोः   
साम्यमुक्तम्, किमत्र किञ्चित्साधकं प्रमाणमस्ति ? -- इत्याशङ्क्याह --   


उक्तं च गुरुभिः श्रीमद्रौरवादिस्ववृत्तिषु ॥ ६-१३४ ॥  


तदेव पठति ↓   


देवानां यदहोरात्रं मानुषाणां स हायनः ।  
शतत्रयेण षष्ट्या च नॄणां विबुधवत्सरः ॥ ६-१३५ ॥  

पित्र्यं दिनं मानुषाणां हायन इत्यविवादः ।   


देवानामप्येवमित्युक्तेरनयोः साम्यमेव -- इत्यर्थसिद्धम् । नॄणामित्यत्र   
हायनानामिति शेषः ॥  

न केवलमेतद् गुरुभिरेवोक्तं यावदागमोऽप्येवमेव -- इत्याह --   


श्रीमत्स्वच्छन्दशास्त्रे च तदेव मतमीक्ष्यते ।  
पितॄणां तदहोरात्रमित्युपक्रम्य पृष्ठतः ॥ ६-१३६ ॥  

एवं दैवस्त्वहोरात्र इति ह्यैक्योपसंहृतिः ।  


पृष्ठत इति पश्चात् । यदुक्तम् तत्र --   

"दक्षिणं चायनं रात्रिरुत्तरं चायनं दिनम् ।  
पितॄणां तदहोरात्रमनेनाब्दस्तु पूर्ववत् ॥  

एवं दैवस्त्वहोरात्रस्तत्राप्यब्दादि पूर्ववत् ।" (स्वटम्। ११।२०८)   

इति ॥ १३६ ॥  

एवं पित्र्यं वर्षं देवानां दिनमिति यदन्यैरुक्तं तदयुक्तमेव --   
इत्याह --   


तेन ये गुरवः श्रीमत्स्वच्छन्दोक्तिद्वयादितः ॥ ६-१३७ ॥  

पित्र्यं वर्षं दिव्यदिनमूचुर्भ्रन्ता हि ते मुधा ।  


"भ्रन्ता" इत्यत्र हेतुः "उक्तिद्वयादितः" इति । पितॄणामित्येकोक्तिः, एवं   
दैव इति द्वितीया, आदिशब्दाद्रुरुवृत्तिकारोक्तिः ॥ १३७ ॥  

इदानीमेतदुपजीवनेनैव युगादिव्यवस्थामप्याह --   


दिव्यार्काब्दसहस्राणि युगेषु चतुरादितः ॥ ६-१३८ ॥  

एकैकहान्या तावद्भिः शतैस्तेष्वष्ट सन्धयः ।  
चतुर्युगैकसप्तत्या मन्वन्तस्ते चतुर्दश ॥ ६-१३९ ॥  

ब्रह्मणोऽहस्तत्र चेन्द्राः क्रमाद्यान्ति चतुर्दश ।  


"अर्का" द्वादश । युगेषु चतुर्ष्वपि चतुरादित एकैकहान्येत्येषां   
विभागः; तेन कृते चत्वारि सहस्राणि, त्रेतायां त्रीणि, द्वापरे द्वे,   
कलावेकम् -- इति दिव्यानां वर्षाणां दशसहस्राणि चतुर्षु युगेषु   
मानम् । अवशिष्टस्य सहस्रद्वयस्य विभागमाह "तावद्भिरित्यादिना" ।   
तावद्भिश्चतुस्त्र्यादिभिरेवाष्ट सन्धय इति चतुर्णां   
युगानामाद्यन्तयोर्भावात्, उभयमीलनया तु चत्वारः । एवं   
कलेरन्तगं शतं कृतस्यादौ चत्वारि शतानीति कलिकृतयुगसन्ध्या   
पञ्चशतानि एवं कृतत्रेतयोः सन्ध्या सप्तशतानि, त्रेताद्वापरयोः   
पञ्च, द्वापरकलियुगयोस्त्रीणि गणयित्वा सहस्रद्वयम्, -- इत्युभयतो   
दिव्यं वर्षसहस्रद्वादशकं चतुर्युगम् । तदुक्तम् --   

"द्वादशाब्दसहस्राणि विज्ञेयं तु चतुर्युगम् ।  
चतुर्भिस्तु कृतं देवि सहस्रैस्तु यथाक्रमम् ॥  

त्रेता ज्ञेया त्रिभिर्देवि द्वाभ्यां वै द्वापरः स्मृतः ।  
सहस्रेणैव वर्षाणां विज्ञेयस्तु कलिः प्रिये ॥" (स्वटम्। ११।२१०)   

इति । तथा   

"शतानि चत्वारि कृते त्वादिरन्तश्च कीर्त्यते ।  
त्रेते शतत्रयं ज्ञेयं द्वापरे तु शतद्वयम् ॥  

कलौ चापि शतं ज्ञेयं सन्ध्यामानमिदं स्मृतम् ।" (स्वटम्। ११।२१२)   

इति । त इति मन्वन्ताः । तत्रेति ब्रह्मेऽह्नि, चतुर्दशेति तेन   
प्रतिमन्वन्तरमेकैक इन्द्रः संहारं यातीत्यर्थः । तदुक्तम् --   

"दिनेनैकेन ब्रह्मेण इन्द्राश्चैव चतुर्दश ।  
राज्यं कृत्वा क्रमाद्यान्ति मन्वन्तरव्यवस्थया ॥" (स्वटम्। ११।२२९)   

इति । अत एवानेन संहारचित्रताया अप्यवकाशो दत्तः ॥ १३९ ॥  

तदाह ↓   


ब्रह्माहोऽन्ते कालवह्नेर्ज्वाला योजनलक्षिणी ॥ ६-१४० ॥  

दग्ध्वा लोकत्रयं धूमात्त्वन्यत्प्रस्वापयेत्त्रयम् ।  


लोकत्रयमिति, निरयेभ्यः प्रभृति भूर्भवःस्वपर्यन्तमित्यर्थः ।   
यदुक्तम् --   

शा दहेन्नरकान्देवि पातालानि समन्ततः ।  
त्रींल्लोकांश्चैव दहति भूर्भुवःस्वःपदान्तकान् ॥"   
(स्वटम्। ११।२३७)   

इति । अन्यदिति, महोजनस्तपःसञ्ज्ञम् ॥ १४० ॥  

ननु सर्वेषां भुवनेश्वराणामधोऽध एव सर्वत्र   
सृष्टिसंहारकारित्वं श्रूयते; वक्ष्यते च पुरस्तात्तदिदं पुनः   
कस्मादन्यथोक्तम् -- इत्याशङ्क्याह --   


निरयेभ्यः पुरा कालवह्नेर्व्यक्तिर्यतस्ततः ॥ ६-१४१ ॥  

विभुरधःस्थितोऽपीश इति श्रीरौरवं मतम् ।  


अस्य खलु निरयेभ्यः पूर्वं सृष्टिरिति तदधोऽवस्थानं न तु   
तदपकर्षात्; अतश्च तदधःस्थितोऽपि विभुर्व्यापकत्वादूर्ध्वमपि   
संहारादौ स्वामीत्यर्थः । न चैतदस्माभिः स्वोपज्ञमेवोक्तमित्याह --   
"इति श्रीरौरवं मतम्" इति । तदुक्तम् तत्र --   

नरकाणामधः पूर्वं व्यक्तिरस्योपजायते ।  
सर्वस्थानोऽपि संस्तस्मादधःस्थ इव लक्ष्यते ॥"   

इति ॥ १४१ ॥  

न केवलमेवं विश्वमास्ते यावदेकार्णवीभावेऽपि -- इत्याह --   


ब्रह्मनिःश्वासनिर्धूते भस्मनि स्वेदवारिणा ॥ ६-१४२ ॥  

तदीयेनाप्लुतं विश्वं तिष्ठेत्तावन्निशागमे ।  


ननु यद्येवं तत्तदा तेषां भुवनानामीश्वरास्तद्वासिनो वा जीवाः   
कुत्रासते? -- इत्याशङ्क्याह --   


तस्मिन्निशावधौ सर्वे पुद्गलाः सूक्ष्मदेहगाः ॥ ६-१४३ ॥  

अग्निवेगेरिता लोके जने स्युर्लयकेवलाः ।  
कूष्माण्डहाटकाद्यास्तु क्रीडन्ति महदालये ॥ ६-१४४ ॥  


शूक्ष्मदेहगाः" पुर्यष्टकरूपाः । तुशब्दो व्यतिरेके । अत एव   
क्रीडन्तीत्युक्तम् ॥ १४४ ॥   

निशाक्षये पुनः किं स्यात् ? -- इत्याशङ्क्याह --   


निशाक्षये पुनः सृष्टिं कुरुते तामसादितः ।  


तामसादित इति, यदुक्तम् --   

"प्रथमं तामसीं सृष्टिं करोति तमसोत्कटाम् ।" (स्वटम्। ११।२४४)  

इत्युपक्रम्य "तमोरजःसमावेशान्मानवान्स सृजेत्पुनः ।  
रजःसत्त्वसमाविष्टः सृजेन्मुनिवरेश्वरान् ॥  

गतनिद्रः प्रबुद्धः स सत्त्वाविष्टो जगत्पतिः ।  
सृजेद्देवान्सलोकांश्च पूर्वयैव व्यवस्थया ॥" (स्वटम्। ११।२४६)   

इति ॥  

एवं प्रत्यहं कुर्वतो मन्वन्तराष्टाविंशत्यात्मकाहोरात्रकलनया   
स्वकवर्षशतान्तेऽस्य संहारः -- इत्याह ↓   


स्वकवर्षशतान्तेऽस्य क्षयस्तद्वैष्णवं दिनम् ॥ १४५ ॥  

रात्रिश्च तावतीत्येवं विष्णुरुद्रशताभिधाः ।  
क्रमात्स्वस्वशतान्तेषु नश्यन्त्यत्राण्डलोपतः ॥ १४६ ॥  

एतदेव यथोत्तरमतिदिशति "तदित्यादिना" । तद् ब्रह्मं वर्षशतम् ।   
"अण्डलोपतः" इत्यण्डलोपमवधिं कृत्वा, तेन   
तन्नाशाद्ब्रह्माण्डोऽपि नश्यतीत्यर्थः। तदुक्तम् --   

"विष्णोश्च तद्दिनं प्रोक्तं रात्रिर्वै तत्समा भवेत् ।  
अनेन परिमाणेन तस्याब्दं तु विधीयते ॥  

वर्षाणां च शते पूर्णे सोऽपि याति परे लयम् ।  
विष्णोरायुर्यदेवोक्तं रुद्रस्यैतद्दिनं प्रिये ॥" (स्वटम्। ११।२६३)   

इति ।  

"वत्सराणां शते पूर्णे शतरुद्रदिनक्षयात् ।  
सोऽपि याति परं स्थानं… ॥" (स्वटम्। ११।२७१)   

इति ।  

"शतरुद्राश्च देवेशि स्वाब्दानां तु शतात्यये ।  
ते प्रयान्ति परं तत्त्वं ततोऽण्डं च विनश्यति ॥" (स्वटम्। ११।२७३)   

इति च । अण्डनाशाच्च कालाग्निरुद्रस्यापि नाशः -- इत्यर्थसिद्धम् ।   
यदुक्तम् --   

"ततः कालाग्निरुद्रश्च कालतत्त्वे लयं व्रजेत् ।" (स्वटम्। ११।२७७)   

इति ॥ १४६ ॥  

अव्यक्तान्तमपीयमेव व्यवस्था -- इत्याह --   


अबाद्यव्यक्ततत्त्वान्तेष्वित्थं वर्षशतं क्रमात् ।  
दिनरात्रिविभागः स्यात् स्वस्वायुःशतमानतः ॥ ६-१४७ ॥  


एवं व्यवस्थयाव्यक्तस्थानां कियन्मानं दिनं भवेत् --   
इत्याशङ्क्याह --   


ब्रह्मणः प्रलयोल्लाससहस्रैस्तु रसाग्निभिः ।  
अव्यक्तस्थेषु रुद्रेषु दिनं रात्रिश्च तावती ॥ ६-१४८ ॥  


रसाग्निभिरिति, षट्त्रिंशता । ब्रह्मण इति, बुद्धितत्त्वस्थस्य न तु   
सत्यलोकस्थस्य; नहि तदायुष्कलनयैतत्कलयितुमेव शक्यमिति भावः ।   
तेन बुद्धितत्त्वस्थस्य ब्रह्मणो गुणतत्त्वशतरुद्रदिनान्ते   
संहारस्तद्दिनारम्भे च सृष्टिः -- इति तदीयेऽब्दे तस्य   
सषष्टिशतत्रयं प्रलयोल्लासा भवन्ति, ते च शतेन गुणिताः   
षट्त्रिंशत्सहस्रसङ्ख्याका भवेयुरित्युक्तं "रसाग्निभिः   
प्रलयोल्लाससहस्रैरिति । तावद्गुणपरीमाणं च गुणतत्त्ववासिनां   
रुद्राणामायुर्यदव्यक्तस्थानां दिनमित्युक्तम् "अव्यक्तस्थेषु दिनं   
रात्रिश्च तावती" इति । यदुक्तम् --   

"षट्त्रिंशत्तु सहस्राणि ब्रह्मणां प्रलयोद्भवाः ।  
अव्यक्ते च दिनं प्रोक्तं रुद्राणां तन्निवासिनाम् ॥" (स्वटम्। ११।२८९)   

इति । अस्याश्च व्यवस्थायाः   
शक्तितत्त्वान्तमविशेषेऽप्यव्यक्तान्तमेवमतिदेशस्येद मेव प्रयोजनं   
यदत्र गुणतत्त्ववर्तिरुद्रायुरपेक्षया दिनमानस्य   
सङ्ख्यानैयत्यमुत्पन्न मिति ॥ १४८ ॥  

अत्र च सृष्टिसंहारादौ कस्याधिकारः -- इत्याशङ्क्याह --   


तदा श्रीकण्ठ एव स्यात्साक्षात्संहारकृत्प्रभुः ।  
सर्वे रुद्रास्तथा मूले मायागर्भाधिकारिणः ॥ ६-१४९ ॥  

अव्यक्ताख्ये ह्याविरिञ्चाच्छ्रीकण्ठेन सहासते ।  


साक्षान्न तु विरिञ्चादिमुखेन, यतस्तदानीं विरिञ्चात्प्रभृति   
प्रकृतिगर्भाधिकारिणः सर्व एव तत्तद्भुवनेश्वररूपा रुद्रा   
अव्यक्ताख्ये मूले प्रकृतितत्त्वे श्रीकण्ठेन सहासते,   
अर्थाच्छ्रीकण्ठनाथमेव नायकतया प्रधानीकृत्य   
तिष्ठन्तीत्यर्थः । यदुक्तम् --   

"प्रजाः प्रजानां पतयः पितरो मानवैः सह ।  
साङ्ख्यज्ञानेन ये सिद्धा वेदेन ब्रह्मवादिनः ॥  

छन्दःसामानि चोङ्कारो बुद्धिस्तद्देवताः प्रिये ।  
अह्नि तिष्ठन्ति ते सर्वे परमेशस्य धीमतः ॥"   

इति ॥ १४९ ॥  

ननु   

"महाकल्पस्य पर्यन्ते ब्रह्मा याति परे लयम् ।" (स्व। ११।२६१)   

इत्याद्युक्त्या तस्य परशिवे लय उक्तस्तत्कथमसावास्ते ? --   
इत्याशङ्क्याह --   


निवृत्ताधःस्थकर्मा हि ब्रह्मा तत्राधरे धियः ॥ ६-१५० ॥  

न भोक्ता ज्ञोऽधिकारे तु वृत्त एव शिवीभवेत् ।  
स एषोऽवान्तरलयस्तत्क्षये सृष्टिरुच्यते ॥ ६-१५१ ॥  


यद्यसाववृत्तपरशक्तिपातस्तद्बुध्यधोनिवृत्तकर्मतया   
भोगाभावात्तत्र भोक्ता न भवेत् -- इत्यत्रैवास्ते, अन्यथा पुनर्यदि   
ज्ञानी साक्षात्कृतात्मतत्त्वः स्यात् अधिकारनिवृत्त्यनन्तरं स   
"शिवीभवेत्" तदैकात्म्येनैव प्रस्फुरेदित्यर्थः । एवमन्येषामपि ज्ञेयम्   
। अवान्तरलय इति, ब्रह्माण्डलयस्योक्तत्वात्प्रकृत्यण्डलयस्य च   
वक्ष्यमाणत्वात् ॥ १५१ ॥  

नन्वत्र   

"बुद्धितत्त्वे स्थिता बौद्धा गुणेष्वप्यार्हताः स्थिताः ।  
स्थिता वेदविदः पुंसि त्वव्यक्ते पाञ्चरात्रिकाः ॥"  

इत्याद्युक्त्या केचिदात्मानो मुक्ताः सम्भवन्ति, केचिच्च   
बद्धास्तत्कथमविशेषेणैवोक्तं "तत्क्षये सृष्टिरुच्यते" इति । नहि   
मुक्तात्मनां पुनः संसृतिः स्यात्? -- इत्याशङ्क्याह --   


साङ्ख्यवेदादिसंसिद्धाञ्छ्रीकण्ठस्तदहर्मुखे ।  
सृजत्येव पुनस्तेन न सम्यङ् मुक्तिरीदृशी ॥ ६-१५२ ॥  


इदानीं पूर्वोक्तयैव नीत्या यथोत्तरं वृद्धिक्रमेण   
दिनादिव्यवस्थामतिदेशद्वारेण दर्शयति "प्रधाने" इत्यादिना शामनसे   
पदे" इत्यन्तम् --   


प्रधाने यदहोरात्रं तज्जं वर्षशतं विभोः ।  
श्रीकण्ठस्यायुरेतच्च दिनं कञ्चुकवासिनाम् ॥ ६-१५३ ॥  

तत्क्रमान्नियतिः कालो रागो विद्या कलेत्यमी ।  
यान्त्यन्योन्यं लयं तेषामायुर्गाहनिकं दिनम् ॥ ६-१५४ ॥  

तद्दिनप्रक्षये विश्वं मायायां प्रविलीयते ।  
क्षीणायां निशि तावत्यां गहनेशः सृजेत्पुनः ॥ ६-१५५ ॥  

एवमव्यक्तकालं तु परार्धैर्दशभिर्जहि ।  
मायाहस्तावती रात्रिर्भवेत्प्रलय एष सः ॥ ६-१५६ ॥  

मायाकालं परार्धानां गुणयित्वा शतेन तु ।  
एश्वरो दिवसो नादः प्राणात्मात्र सृजेज्जगत् ॥ ६-१५७ ॥  

तावती चैश्वरी रात्रिर्यत्र प्राणः प्रशाम्यति ।   


अहोरात्रमिति, गुणतत्त्ववर्तिरुद्रायुरपेक्षया   
ब्रह्मप्रलयोल्लासद्वासप्ततिसहस्रसङ्ख्याकम् । तज्जमिति, षष्ट्यधिकेन   
शतत्रयेण गुणयित्वा इत्यर्थः । एतदिति, वर्षशतपरीमाणं   
श्रीकण्ठीयमायुः । कञ्चुकवासिनामित्यर्थान्नियतितत्त्वस्थानां   
वामदेवादीनां न तु कालतत्त्वादिगतानामपि; तदपेक्षया हि   
कालतत्त्वादौ यथोत्तरं वृद्ध्यादिव्यवस्था सम्भवेत्, अत एव   

"क्रमादन्योन्यं लयं यान्ति"  

इत्युक्तम् । आगमोऽप्येवं --   

"ततो नियतिकालौ च रागो विद्या कला तथा ।  
परस्परं लयं यान्ति क्रमात्सर्वे स्वमानतः ॥" (स्वटम्। ११ ।२९२)   

इति । तेषामिति, कलातत्त्वस्थानां महादेवादीनां न तु सर्वेषां   
कञ्चुकवासिनाम्; तथात्वे हि गाहनिकं दिनमव्यक्तकालसङ्ख्यामपेक्ष्य   
पञ्चदशस्थानावस्थितेन दशगुणेन परार्धेन वक्ष्यमाणं गुणनं   
सङ्गतिमियात् । तत्सर्वेषामेव कञ्चुकवासिनां यथोत्तरमायुषो   
वृद्धया गाहनिकस्य दिनस्यानवच्छिन्नसङ्ख्याप्रतिपादनार्थमेवं   
वक्ष्यमाणं सङ्गच्छते -- इत्यलं बहुना । गणना तु   
ग्रन्थविस्तरभयान्न लिखिता -- इति स्वयमेवाभ्यूह्या । तावत्यामिति,   
वक्ष्यमाणदिनसमानायाम् । जहीति गुणयेत्यर्थः । यदुक्तम् --   

"प्राधानिकपरार्धेन दशधा गुणितेन च ।  
माया संहरते सर्वं पुनश्चैव सृजेज्जगत् ॥  

मायाकालपरार्धस्य शतधा गुणितस्य च ।  
रिश्वरः कुरुते सृष्टिं संहरेच्च पुनः सृजेत् ॥" (स्वटम्। ११।२९७)   

इति । अनेन चात्रोत्तरोत्तरं कालः प्रकृष्यते -- इत्युक्तं स्यात्;   
एवमुत्तरत्रापि ज्ञेयम् । नाद" इति बहिरुन्मेषरूपतया नदनस्वभाव   
ईश्वरः । प्राणात्मेति, प्राणप्रमातृत्वात् । प्रशाम्यतीति, अत   
ऊर्ध्वं प्राणस्य प्राधान्याभावात्, विश्वमिति तस्याप्यहन्तायां   
विश्रान्तेः ॥ १५७ ॥  

न केवलमात्र नादात्मनः प्राणस्यैव प्रशमो यावद्   
बिन्द्वाद्यात्मिकायाः संविदोऽपि भविष्यति -- इत्याह --    


प्राणगर्भस्थमप्यत्र विश्वं सौषुम्नवर्त्मना ॥ ६-१५८ ॥  

प्राणे ब्रह्मविले शान्ते संविद्याप्यवशिष्यते ।  
अंशांशिकातोऽप्येतस्याः सूक्ष्मसूक्ष्मतरो लयः ॥ ६-१५९ ॥  

गुणयित्वैश्वरं कालं परार्धानां शतेन तु ।  
सदाशिवं दिनं रात्रिर्महाप्रलय एव च ॥ ६-१६० ॥  

सदाशिवः स्वकालान्ते बिन्द्वर्धेन्दुनिरोधिकाः ।  
आक्रम्य नादे लीयेत गृहीत्वा सचराचरम् ॥ ६-१६१ ॥  

नादो नादान्तवृत्त्या तु भित्त्वा ब्रह्मबिलं हठात् ।  
शक्तितत्त्वे लयं याति निजकालपरिक्षये ॥ ६-१६२ ॥  

एतावच्छक्तितत्त्वे तु विज्ञेयं खल्वहर्निशम् ।  
शक्तिः स्वकालविलये व्यापिन्यां लीयते पुनः ॥ ६-१६३ ॥  

व्यापिन्या तद्दिवारात्रं लीयते साप्यनाश्रिते ।  
परार्धकोट्या हत्वापि शक्तिकालमनाश्रिते ॥ ६-१६४ ॥  

दिनं रात्रिश्च तत्काले परार्धगुणितेऽपि च ।  
सोऽपि याति लयं साम्यसञ्ज्ञे सामनसे पदे ॥ ६-१६५ ॥  


महाप्रलय इति, शुद्धाध्वनोऽपि संहरणात् । तदुक्तम् --   

"ततः सदाशिवो देवः स्वमानेन च संहरेत् ।  
सृजते च पुनर्भूय आत्मीये देव्यहर्मुखे ॥  

महाप्रलय एवोक्तः सादाख्ये तु दिनक्षये ।" (स्वटम्। ११।२९८)   

इति ।  

"बिन्दुं चैवार्धचन्द्रं च भित्त्वा चैव निरोधिकाम् ।  
नादतत्त्वे लयं याति गृहीत्वा सचराचरम् ॥" (स्वटम्। ११।३००)   

इति । नादानुवृत्त्येति, नादान्तभूमिकामासाद्येत्यर्थः । यदुक्तम् --   

नादः सौषुम्नमार्गेण भित्त्वा ब्रह्मबिलं प्रिये ।  
शक्तितत्त्वे लयं याति शक्तितत्त्वदिनक्षये ॥" (स्वटम्। ११।३०१)   

इति । एतावदिति, सदाशिवायुःसङ्ख्यातम् । तदिति, यः शक्तिलयकालः ।   
परार्धकोट्येति, यदुक्तम् ↓   

"शक्तिकालपरार्धस्य कोटिधा गुणितस्य तु ।  
अनाश्रितस्य देवस्य दिनमेकं प्रकीर्तितम् ॥" (स्वटम्। ११।३०३)   

सोऽपीत्यनाश्रितः । तदुक्तम् --   

"अनेन परिमाणेन परार्धगुणितेन च ।  
सोऽपि याति परं स्थानं कारणं समनाश्रयम् ॥" (स्वटम्। ११।३०४)   

इति ॥ १६५ ॥  

नन्वेवं समनाया अपि लयः कस्मान्नोच्यते -- इत्याशङ्क्याह --   


स कालः साम्यसञ्ज्ञः स्यान्नित्योऽकल्यः कलात्मकः ।  
यत्तत्सामनसं रूपं तत्साम्यं ब्रह्म विश्वगम् ॥ ६-१६६ ॥  


यतः स विश्वकलनाकारी कालः समनाख्या येयं   
कलाशक्तिस्तदात्मकोऽत एव नित्यो, न ह्यस्याः समनाख्यायाः   
शक्तेर्महाप्रलयेऽपि नाशः -- इत्याशयः । यदभिप्रायेणैवान्यैः   
"शम्भुः पुरुषो माया नित्यम्" इत्याद्युक्तम् । अत एव   
पृथिव्यादेरनाश्रितान्तस्य विश्वस्याभेदात्मना   
साम्येनावस्थानात्साम्यशब्दाभिधेयः । अत एव भेदप्रथाया अभावात्   
"अकल्यः" कलयितुमशक्य इत्यर्थः । शक्त्यन्तं हि विश्वसंहारे वृत्ते   
सकलोऽयमणुवर्गः सम्भूय समनायामेवास्ते -- इत्याह --    
"यत्तत्सामनसं रूपं तद्विश्वगं साम्यम्" इति । न चैवमपि   
भेदवादिवदिदं परस्माद् ब्रह्मणोऽतिरिक्तमित्युक्तं "ब्रह्म" इति,   
परब्रह्मरूपमित्यर्थः । तदुक्तम् --    

स कालः साम्यसञ्ज्ञश्च जन्ममृत्युभयापहः ।  
तस्याप्यूर्ध्वममेयस्तु कालः स्यात्परमावधिः ॥  

नित्यो नित्योदितो देवि अकल्यश्च न कल्यते ।" (स्वटम्। ११।३४६)   

इति ॥ १६६ ॥  

न केवलमत्र प्रलयावसरे विश्वस्यावस्थानमेव   
यावत्सृष्टिर(ष्टाव)पि -- इत्याह --   


अतः सामनसात्कालान्निमेषोन्मेषमात्रतः ।  
तुट्यादिकं परार्धान्तं सूते सैवात्र निष्ठितम् ॥ ६-१६७ ॥  


निमेषोन्मेषमात्रत इति, सदाशिवेश्वरदशामधिशयानादित्यर्थः ।   
यदुक्तम् --   

स चाधः कलयेत्सर्वं व्यापिन्याद्यं धरावधि ।  
तुट्यादिभिः कलाभिश्च देव्यध्वानं चराचरम् ॥" (स्वटम्। ११।३०७)   

इति । अत एव चान्यैरस्मच्छास्त्रप्रक्रियामजानानैः "शक्त्यन्तं   
महाप्रलये वृत्ते सकलोऽयमणुवर्गः प्रलयान्त   
ऊर्ध्वोर्ध्वमवस्थितेरभिधानात्परिशिष्टं शिवतत्त्वमेवासादयेत् ।   
तदासादनमेव च मुक्तिः; तदक्रमेण सर्वेषामनायासमेव सा   
सिद्ध्येदिति किं शास्त्रानुष्ठानादिना" इत्यादि यच्चोदितं   
तदुत्थानोपहतमेव । न हि शक्त्यन्तं प्रलयेऽप्येषां शिवतत्व   
एवावस्थानं समनायामेवमभिधानात्   

शमनान्तं वरारोहे पाशजालमनन्तकम् ।" (स्वटम्। ४।४२९)  


इत्याद्युक्त्या तदन्तं च बन्ध एव -- इति को नाम तत्र मुक्तेरवकाशः ।   
न चैवमपि शम्भुवत्समनाया अपि नित्यत्वादभेदवादक्षतिः,   
भेदमेवाधिकृत्य सृष्टिप्रलयादिव्यवहारस्योत्थानात्; वस्तुतः   
पुनरभेदवादचर्चा प्रतिपदमिह दर्शिता दर्शयिष्यते च -- इत्यलं   
बहुना ॥ १६७ ॥  

एवमुक्तवक्ष्यमाणपरिमाणोपयोगिन्याः सङ्ख्यायाः क्रमेण रूपं   
दर्शयति --   


दशशतसहस्रमयुतं लक्षनियुतकोटि सार्बुदं वृन्दम् ।  
खर्वनिखर्वे शङ्खाब्जजलधिमध्यान्तमथ परार्धं च ॥ ६-१६८ ॥  


अब्जेति पद्मम्, जलधीति सागरः ॥ १६८ ॥  

नन्वेवमवस्थानमेषां कथं स्यात् ? -- इत्याशङ्क्याह --   


इत्येकस्मात्प्रभृति हि दशधा दशधा क्रमेण कलयित्वा ।  
एकादिपरार्धान्तेष्वष्टादशसु स्थितिं बूर्यात् ॥ ६-१६९ ॥  


यदुक्तम् ↓   

"एकं दशगुणं पूर्वं शतं दशगुणं तु तत् ।  
शतं दशगुणं कृत्वा सहस्रं परिकीर्तितम् ॥  

सहस्रं दशधा चैवमयुतं तद्धि कीर्तितम् ।  
दशायुतानि लक्षं तु नियुतं दश तानि तु ॥  

दश तानि च कोटिः स्याद्दश कोट्यस्तदर्बुदम् ।  
अबुदैर्दशभिर्वृन्दं खर्वं दशभिरेव तैः ॥  

दशभिस्तन्निखर्वं तु शङ्कुः स्याद्दश तानि तु ।  
शङ्कुभिर्दशभिः पद्मं दश पद्मानि सागरः ॥  

सागरैर्दशभिर्मध्यमन्तस्तैर्दशभिः स्मृतः ।  
अन्तं दशाहतं कृत्वा परार्धं तु प्रकीर्तितम् ॥  

एवमष्टादशैतानि स्थानानि गणितस्य तु ।" इति ॥ १६९ ॥  

एवमत्र सृष्टिप्रलयानामानन्त्येऽपि गौणमुख्यभावं दर्शयितुमाह --   


चत्वार एते प्रलया मुख्याः सर्गाश्च तत्कलाः ।  
भूमूलनैशशक्तिस्थास्तदेवाण्डचतुष्टयम् ॥ ६-१७० ॥  

मुख्या इत्यवान्तराणामनन्तानां प्रलयानां सर्गाणां   
चात्रैवान्तर्भावात् । "तत्कला" इति तेषां प्रलयानां सर्गाणां च   
"कला" पृथिव्यादिभेदचतुष्टयरूपा अंशा इत्यर्थः । तदेवेति,   
भूमूलादि । तदुक्तम् ↓   

निजशक्तिवैभवभरादण्डचतुष्टयमिदं विभागेन ।  
शक्तिर्माया प्रकृतिः पृथ्वी चेति प्रभावितं प्रभुणा ॥"   
(प। सा। ४ श्लोक)   


इति ॥ १७० ॥  

अत्रैव स्रष्ट्टसंहर्तृविभागमपि दर्शयति --   


कालाग्निर्भुवि संहर्ता मायान्ते कालतत्त्वराट् ।  
श्रीकण्ठो मूल एकत्र सृष्टिसंहारकारकः ॥ ६-१७१ ॥  

तल्लयो वान्तरस्तस्मादेकः सृष्टिलयेशिता ।  
श्रीमानघोरः शक्त्यन्ते संहर्ता सृष्टिकृच्च सः ॥ ६-१७२ ॥  


संहर्ता न पुनः स्रष्टा तद्धि ब्रह्मादीनामेव हि पूर्वमुक्तम्,   
कालतत्त्वराडिति कालतत्त्वाधिपः श्रीकण्ठः । यदुक्तम् --   

"एकवीरः शिखोदश्च श्रीकण्ठः कालमाश्रितः ।" (मा।वि। ५।२७)   

इति । श्रीकण्ठ इत्यव्यक्तस्थः । एकत्रेति त्रिष्वपि योज्यम् । तल्लय इति   
श्रीकण्ठकर्त्तृकः संहारः । यद्वा त्रिष्वपि पृथिव्यादिषु   
स्थानेषु परापररूपतामधिशयानः श्रीकण्ठनाथ एककः   
सृष्टिसंहारकारकः । यदुक्तम् ↓   

"श्रीकण्ठ एव परया मूर्त्या कालाग्निरुच्यते ।"   

इति । तथा   

"त्रिष्वेव संस्थितो रुद्रः कालरूपी महेश्वरः ।"   

इति । "शक्त्यन्ते" इति शुद्धाध्वनि । तदुक्तम् --   

"तदूर्ध्वे शुद्धमध्वानं यावच्छक्यन्तगोचरम् ।  
तत्सर्वं संहरेद् घोरमघोरो घोरनाशनः ॥"   

इति ॥ १७२ ॥  

न केवलं शक्त्यन्तं प्रलयस्यैव महत्त्वं यावत्सृष्टेरपीत्याह --   


तत्सृष्टौ सृष्टिसंहारा निःसङ्ख्या जगतां यतः ।  
अन्तर्भूतास्ततः शाक्ती महासृष्टिरुदाहृता ॥ ६-१७३ ॥  


ननु पृथिव्यादितत्त्वप्रलये यैव तन्निवासिनामणूनां व्यवस्था सैव   
किं तत्त्वेश्वरणां न वा ? -- इत्याशङ्क्याह --   


लये ब्रह्मा हरी रुद्रशतान्यष्टकपञ्चकम् ।  
इत्यन्योन्यं क्रमाद्यान्ति लयं मायान्तकेऽध्वनि ॥ ६-१७४ ॥  

मायातत्त्वलये त्वेते प्रयान्ति परमं पदम् ।  


शुद्धाध्वव्यवस्थितानां पुनः किं परमं पदम् ? -- इत्याशङ्क्याह --   


मायोर्ध्वे ये सिताध्वस्थास्तेषां परशिवे लयः ॥ ६-१७५ ॥  

तत्राप्यौपाधिकाद्भेदाल्लये भेदं परे विदुः ।  


तत्रापीति, परशिवे । परे विदुरिति, न पुनरस्माकमिदं मत मित्याशयः   
॥ १७५ ॥  

नन्वेवमपवृक्तेषु पुनः सृष्टौ तत्र केषामधिकारः ? --   
इत्याशङ्क्याह --   


एवं तात्त्वेश्वरे वर्गे लीने सृष्टौ पुनः परे ॥ ६-१७६ ॥  

तत्साधकाः शिवेष्टा वा तत्स्थानमधिशेरते ।  


तत्साधका इति ↓   

"लोकधर्मिणमारोप्य मते भुवनभर्तरि ।"  

इत्यादिना निरूपिताश्चर्यादिक्रमेण प्रेप्सिततत्तद्भुवनैश्वर्याः ।   
शिवेष्टा इति, तदिच्छामात्रानुगृहीताः ॥ १७६ ॥   

नन्वेवमप्येषां ब्रह्मादिशब्दप्रवृत्तौ किं निमित्तम् ? -- इत्याशङ्क्याह   -   


ब्रह्मी नाम परस्येव शक्तिस्तां यत्र पातयेत् ॥ ६-१७७ ॥  

स ब्रह्मा विष्णुरुद्राद्या वैष्णव्यादेरतः क्रमात् ।  


"अत" इति शक्तेः । तदुक्तम् --   


"ब्रह्मी च वैष्णवी शक्तिरधिकारपदं गता ।  
यं चाधितिष्ठत्यात्मानं तत्सञ्ज्ञां स प्रपद्यते ॥  

तदाधिकारं कुरुते इच्छया परमात्मनः ।" (स्वटम्। ११।२६५)   

इति ॥ १७७ ॥  


ननु ब्रह्मी नाम यदि शिवस्यैव शक्तिस्तत्कथमसावन्यं यायाद्येनायं   
ब्रह्मेत्युच्यते, न ह्यन्यदीयधर्मस्यान्यत्रान्वयः सम्भवेत् ? --   
इत्याशङ्क्याह --   


शक्तिमन्तं विहायान्यं शक्तिः किं याति नेदृशम् ॥ ६-१७८ ॥  

छादितप्रथिताशेषशक्तिरेकः शिवस्तथा ।  


न ह्येतच्छिवलक्षणं शक्तिमन्तं विहायान्यं ब्रह्मादिलक्षणं   
शक्तिर्याति" इत्येवंविधमुक्तम्, किं त्वनन्तशक्तिखचितत्वेऽपि   
काञ्चिच्छक्तिं प्रच्छाद्य काञ्चिच्च प्रकटीकृत्यैक एव शिवस्तथा   
ब्रह्मविष्ण्वाद्यात्मनावभासत इति ॥ १७८ ॥  


ननु प्राणस्य परं तत्त्वं प्रत्युपायत्वमस्तीति प्रागुपक्रान्तं   
तत्तदनभिधाय तदाश्रयेण सृष्टिसंहारादीनामेव स्वरूपमुच्यते -- इति किमेतत् ? -- इत्याशङ्क्याह --   


एवं विसृष्टिप्रलयाः प्राण एकत्र निष्ठिताः ॥ ६-१७९ ॥  

सोऽपि संविदि संविच्च चिन्मात्रे ज्ञेयवर्जिते ।  
चिन्मात्रमेव देवी च सा परा परमेश्वरी ॥ ६-१८० ॥  

अष्टात्रिंशं च तत्तत्त्वं हृदयं तत्परापरम् ।  


संविदीति, तत्तन्नीलाद्याभाससम्भिन्नायां परिमितात्मरूपायाम् ।   
चिन्मात्रमेव चाष्टात्रिंशं तत्त्वमित्येतदग्र एवोपपादयिष्यते -- इति   
नेहायस्तम् । तत्स्थितमेवास्य चिन्मात्रविश्रान्तत्वं यद्वशादेवात्र   
नालिकादिषष्ट्यब्दोदयान्तं लयोदययोर्वैचित्र्य मिति ॥ १८० ॥  

तदाह ↓   


तेन संवित्त्वमेवैतत्स्पन्दमानं स्वभावतः ॥ १८१ ॥  

लयोदया इति प्राणे षष्ट्यब्दोदयकीर्तनम् ।  


संवित्त्वमिति -- ये नाम लयोदयास्तत्संवित्स्वातन्त्र्यम् -- इत्येवं   
संविदधीनमेव सर्वमेतत्कालीयं वैचित्र्यम्, न पुनरस्वाधीनं   
किञ्चिद्रूपं बहिरस्तीत्युक्तं स्यात् ॥ १८१ ॥  

अत आह ↓   


इच्छामात्रप्रतिष्ठेयं क्रियावैचित्र्यचर्चना ॥ ६-१८२ ॥  

कालशक्तिस्ततो बाह्ये नैतस्या नियतं वपुः ।  


नैतस्या नियतं वपुरिति, तथात्वे हि यत्रैकचषकोदयस्यत्रैवाब्दोदयः   
कथं भवेदिति भावः ॥ १८२ ॥   

ननु कथमतिपरिमितस्यापि कालांशस्य वैतत्येनावभासो भवेत् ? --   
इत्याशङ्क्याह --   


स्वप्नस्वप्ने तथा स्वप्ने सुप्ते सङ्कल्पगोचरे ॥ ६-१८३ ॥  

समाधौ विश्वसंहारसृष्टिक्रमविवेचने ।  
मितोऽपि किल कालांशो विततत्वेन भासते ॥ ६-१८४ ॥  


यत्राद्यां स्वाप्नीमेव दशां जाग्रद्दशात्वेन परिकल्प्य द्वितीयां   
स्वप्नत्वेन कश्चिदभिमन्यते स स्वप्नस्वप्न उच्चते । एवं स्वप्ने   
क्षणेनैव हरिश्चन्द्रस्येवानेककालिकोऽप्यनुभवोऽभवदिति युक्तमुक्तं -- "मितेऽपि काले वैतत्येनावभासः" इति । शुप्ते" इति सुषुप्तदशायाम्ः   
तत्र हि क्षणमात्रमपि मोहादौ "चिरस्य गाढमूढोऽहमासम्"   
इत्याद्यभिमानोदयः । शङ्कल्पगोचरे" इति स्वतन्त्रविकल्पादौ; तत्र हि   
क्षणेनैव कल्पपरिकल्पनमपि शक्यम् । शमाधौ" इति   
विश्वसाक्षात्कारात्मनि । विश्वसंहारसृष्टिक्रमस्य "विवेचने"   
समनन्तरोक्तकालीयप्रमेयसङ्कलनाबुद्धावित्यर्थः । एतच्च कालीयं   
वैतत्यं स्वपरदृष्टत्वेनापि वैचित्र्यमियात् -- इत्याह --   


प्रमात्रभेदे भेदेऽथ चित्रो विततिमाप्यसौ ।  


अनेनैतत्स्वप्नादावनुभूतम् -- इति प्रमात्रन्तरैकीकारेण   
विततिम्नोऽवभासः; मयैवैतदसाधारण्येनानुभूतम् -- इति वा ॥   

इदानीं प्राणीयमेव कालविभागमपानेऽप्यतिदिशति --   


एवं प्राणे यथा कालः क्रियावैचित्र्यशक्तिजः ॥ ६-१८५ ॥  

तथापानेऽपि हृदयान्मूलपीठविसर्पिणी ।  


यद्यपि द्वादशान्ताद्धृदन्तमपाने कालवैचित्र्यमुक्तं तथापि   
हृदयान्मत्तगन्धपर्यन्तं प्रसरणेऽस्यैव प्राधान्यमित्येवमुक्तम् ।   
तदुक्तम् --   

"अपानस्यापि सञ्चारे सर्पितेयं सुविस्तृता ।  
गुदं यावत्ततो वायुरधस्तादुपयाति हि ॥"   

इति ॥ १८५ ॥  

नन्वत्रापि प्राणवत्कालवैचित्र्यं किं सञ्चेत्यते न वा ? --   
इत्याशङ्क्याह --   


मूलाभिधमहापीठसङ्कोचप्रविकासयोः ॥ ६-१८६ ॥  

ब्रह्माद्यनाश्रितान्तानां चिनुते सृष्टिसंहृती ।  


"रासभी वडवा यद्वत्" (तम्। ५।५८) इत्यादिप्रागुक्तयुक्त्या   
जन्माधारोदितायाः शक्तेर्यौ सङ्कोचविकासौ तौ   
ब्रह्माद्यनाश्रितान्तस्य विश्वस्य सृष्टिसंहारादौ   
योगिनामनुभवसिद्धावित्युक्तं -- "चिनुते सृष्टिसंहृती" इति ॥ १८६ ॥  

ननु यद्येवं तत्सर्वत्र प्राणोदय एव प्राधान्येनैतत्कस्मान्निर्दिष्टम् ?   - इत्याशङ्क्याह --   


शश्वद्यद्यप्यपानोऽयमित्थं वहति किन्त्वसौ ॥ ६-१८७ ॥  

अवेद्ययत्नो यत्नेन योगिभिः समुपास्यते ।  


ननु यद्यत्र ब्रह्मादीनां कारणानां सृष्ट्यादि सम्भवेत् तत्कुत्र   
कस्यावस्थानम् ? -- इत्याशङ्क्याह --    


हृत्कन्दानन्दसङ्कोचविकासद्वादशान्तगाः ॥ ६-१८८ ॥  

ब्रह्मादयोऽनाश्रितान्ताः सेव्यन्तेऽत्र सुयोगिभिः ।  


"द्वादशान्तः" शक्तेरुदयविश्रान्तिस्थानम् । सुयोगिभिरित्यन्तःप्राणे   
सावधानैर्न सामान्यैस्तेषामपानस्यावेद्ययत्नतया तत्सेवनस्य   
यत्नसाध्यत्वात् ॥ १८८ ॥  

ननु व्यापकत्वादेषां स्वरसत एव सर्वत्रावस्थानं सिद्धमित्यत्र   
विशेषाभिधाने किं प्रयोजनम् ? -- इत्याशङ्क्याह ↓   


एते च परमेशानशक्तित्वाद्विश्ववर्तिनः ॥ ६-१८९ ॥  

देहमप्यश्नुवानास्तत्कारणानीति कामिके ।  


तत्कारणानीति, तस्य देहस्य कारणानि   
तत्तदधिष्ठानद्वारेणोत्पत्तिनिमित्तमित्यर्थः ॥ १८९ ॥   

कामिकीयमेव ग्रन्थं पठति --   


बाल्ययौवनवृद्धत्वनिधनेषु पुनर्भवे ॥ ६-१९० ॥  

मुक्तौ च देहे ब्रह्माद्याः षडधिष्ठानकारिणः ।  


तद्बाल्ये ब्रह्मणोऽधिष्ठानकारित्वम्, यावन्मुक्तावनाश्रितस्येति ॥ १९०   
॥  

नन्वस्मद्दर्शने मुक्तेः किमनाश्रिताधिष्ठानं युक्तम् ? --   
इत्याशङ्क्याह --   


तस्यान्ते तु परा देवी यत्र युक्तो न जायते ॥ ६-१९१ ॥  

अनेन ज्ञातमात्रेण दीक्षानुग्रहकृद्भवेत् ।  


अन्त इति, यदुक्तम् ↓   

"षट्त्यागात्सप्तमे लयः ।" (स्वटम्। ४।२६७)   

इति ।  
"युक्त"इत्यर्थाद् गुरुणा योजितः ॥ १९१ ॥  

नन्वपानस्य कालवैचित्र्याभिधाने प्रक्रान्ते किमनेनोपदिष्टेन ? --   
इत्याशङ्क्याह --   


समस्तकारणोल्लासपदे सुविदिते यतः ॥ ६-१९२ ॥  

अकारणं शिवं विन्देद्यत्तद्विश्वस्य कारणम् ।  


हेये हि सुष्ठु ज्ञाते सुखमुपादेये विश्रान्तिर्भवेदिति भावः ॥ १९२ ॥  

ननु प्राणक्रमेण "द्वादशान्ते परः शिवः" इत्याद्युक्त्या   
तत्तत्कारणोल्लङ्घनेन तत्र शिवे विश्रान्तिः स्यादिह पुनः सा कुत्र   
यत्रैवं स्यात् ? -- इत्याशङ्क्याह --   


अधोवक्त्रं त्विदं द्वैतकलङ्कैकान्तशातनम् ॥ ६-९३ ॥  

क्षीयते तदुपासायां येनोर्ध्वाधरडम्बरः ।  


यत्र नामापानस्य विश्रान्तिस्तदिदं द्वैतकलङ्कापहम् "अधोवक्त्रम्"   
षष्ठस्रोतोरूपं योगिनीवक्त्रमित्युच्यते; यतोऽयमद्वैतार्थोपदेशिनां   
रहस्यशास्त्राणामुदयो, येन द्वैतापहतत्वेन हेतुना तत्र   
विश्रान्तिभाजाम् "ऊर्ध्वाधरडम्बरः" शाम्येत्   
चिदानन्दैकघनपरशिवैकात्म्यमुल्लसेदित्यर्थः ॥ १९३ ॥   

नन्वत्रैवं विश्रान्तिः किं प्राणवत्तुट्यादिक्रमेणैव   
भवेदुतान्यथापि ? इत्याशङ्क्याह --    


अत्रापानोदये प्राग्वत्षष्ट्यब्दोदययोजनाम् ॥ ६-१९४ ॥  

यावत्कुर्वीत तुट्यादेर्युक्ताङ्गुलविभागतः ।  


युक्तं तुट्यनुगुणमङ्गुलविभागमाश्रित्य तुट्यादेरारभ्य   
षष्ट्यब्दोदययोजनां यावत् प्राग्वदत्रापानोदयेऽर्थाद्योजनां   
कुर्वीत, येनैवं विश्रान्तिः स्यात् ॥ १९४ ॥  

न केवलमेतदपाने यावत्समानेऽपि इत्याह --   


एवं समानेऽपि विधिः स हि हार्दीषु नाडिषु ॥ ६-१९५ ॥  

सञ्चरन्सर्वतोदिक्कं दशधैव विभाव्यते ।  


हार्दीषु, हृदि तासामभिव्यक्तेः, वस्तुतस्त्वासां नाभेरुदयः ।   
यदुक्तम् --   

नाभ्यधो मेढ्रकन्दे च स्थिता वै नाभिमध्यतः ।  
तस्माद्विनिर्गता नाड्यस्तिर्यगूर्ध्वमधः प्रिये ॥  

चक्रवत्संस्थितास्तत्र प्रधाना दश नाडयः ।" (स्वटम्। ७।८)   

इति । समानस्यापि मुख्यया वृत्त्या नाभिरेव स्थानम् । यदुक्तम् --   

"हृद्गुदे नाभिकण्ठे च सर्वसन्धौ तथैव च ।  
प्राणाद्याः संस्थिता ह्येते… ॥" (स्वटम्। ७।३०१)   

इति ॥ १९५ ॥  

नन्वेवं व्यपदेशस्य किं निमित्तम् ? -- इत्याशङ्क्याह --   


दश मुख्या महानाडीः पूरयन्नेष तद्गताः ॥ ६-१९६ ॥  

नाड्यन्तराश्रिता नाडीः क्रामन्देहे समस्थितिः ।  


मुख्या इति प्रधानाः । तदुक्तम् --   

"इडा च पिङ्गला चैव सुषुम्ना च तृतीयिका ।  
गान्धारी हस्तिजिह्वा च पूषा चैवार्यमा तथा ॥  

अलम्बुसा कुहूश्चैव शङ्खिनी दशमी स्मृता ।  
एताः प्राणवहाः प्रोक्ताः प्रधाना दश नाडयः ॥" (स्वटम्। ७।१६)   

इति । "तद्गताः" इति तद्भेदरूपद्वासप्ततिसहस्रसङ्ख्याकाः ।   
नाड्यन्तरेतितदुपभेदरूपाणि । यदुक्तम् ↓   

"द्वासप्ततिसहस्राणि नाड्यस्ताभ्यो विनिर्गताः ।  
पुनर्विनिर्गताश्चान्या आभ्योऽप्यन्याः पुनः पुनः ॥" (स्वटम्। ७।९)   

इति । अत एव देहे समननात्समाननामायमित्युक्तं शमस्थितिः" इति ॥ १९६   
॥  

ननु यदि नामायं दश नाडीराक्रम्य वर्तते तावतास्य किमायातं   
येन दशधात्वमुच्यते ? -- इत्याशङ्क्याह ↓   


अष्टासु दिग्दलेष्वेष क्रामंस्तद्दिक्पतेः क्रमात् ॥ ६-१९७ ॥  

चेष्टितान्यनुकुर्वाणो रौद्रः सौम्यश्च भासते ।  


तद्दिक्पतेरिति, इन्द्रादेः । चेष्टितानीति, स्तम्भादिरूपाणि । रौद्रो   
याम्यादौ, सौम्यश्च वारुण्यादौ; अत एव पुंसां प्रतिक्षणं   
क्रोधहर्षाद्याविर्भावः । यदुक्तम् --   

"पद्मस्याष्टदलस्येत्थं तन्मध्ये भोगभुक्सदा ।  
संस्थितः सर्वगोऽप्यस्मात्कारणात्सुप्रतीयते ॥  

येनाशु विषयान्दृष्ट्वा विचारयति सादरम् ।  
शोकः क्रोधो विषादो वा विस्मयस्ताप एव च ॥  

हर्षो वाप्यथ सञ्चिन्त्य हृदयेनैव भाव्यते ।"   

इति ॥ १९७ ॥  

एवमस्य सर्वत्र साम्येनावस्थानेऽपि मुख्यया वृत्त्या नाडीत्रय एव   
चारः -- इत्याह --   


स एव नाडीत्रितये वामदक्षिणमध्यगे ॥ ६-१९८ ॥  

इन्द्वर्काग्निमये मुख्ये चरंस्तिष्ठत्यहर्निशम् ।  


नाडीत्रितये इति, इडापिङ्गलासुषुम्नात्मके । यदुक्तम् --   


"दक्षिणे तु स्थितः सूर्यो वामे सोमो विराजते ।  
पाके प्रकाशकत्वे च मध्यस्थश्चैव पावकः ॥" (स्वटम्। ७।५२)  

इति यदुक्तम् ↓   

"दशानां तु परं देवि नाडीत्रयमुदाहृतम् ।  
बिन्दुनादात्मिके द्वे वै मध्ये शक्त्यात्मिका स्मृता ॥"   

इति । नन्वत्र कथमसावहर्निशं चरन्नास्ते ? -- इत्याशङ्क्याह --   


सार्धनालीद्वयं प्राणशतानि नव यत्स्थितम् ॥ ६-१९९ ॥  

तावद्वहन्नहोरात्रं चतुर्विंशतिधा चरेत् ।  


"षट्प्राणाश्चषकस्तेषां षष्टिर्नाली तथा तिथिः ।"  

इत्याद्युक्त्या बाह्यायां घटिकायामन्तःप्राणचाराणां   
सषष्टिशतत्रयमुदियात्, इति बाह्येन सार्धेन घटिकाद्वयेन   
नवशतानि वहन् षष्टिघटिकात्म बाह्यमहोरात्रं चतुर्विंशतिभिः   
प्रकारैरर्थात् स एव समानश्चरेत्, येनात्र   
सषट्शतसहस्रैकविंशत्यात्मकप्राणचाराश्रयेण चतुर्विंशतिः   
सङ्क्रान्तीनामुदियात् । यदुक्तम् --   

"चतुर्विंशतिसङ्क्रान्त्यः समधातोः स्वभावतः ।  
शतानि नव वै हम्स एकामेकां वहेत्सदा ॥" (स्वटम्। ७।१६८)   

इति ।  

"बाह्ये चैव त्वहोरात्रे अध्यात्मं तु वरानने ।  
चतुर्विंशतिसङ्क्रान्तीः प्राणहंसस्तु सङ्क्रमेत् ॥  

अहनि द्वादश प्रोक्ता रात्रौ वै द्वादश स्मृताः ।" (स्वटम्। ७।१६६)   

इति च ॥ १९९ ॥  


एतदेव विभजते ↓   


विषुवद्वासरे प्रातः सांशां नालीं स मध्यगः ॥ ६-२०० ॥  

वामेतरोदक्सव्यान्यैर्यावत्सङ्क्रान्तिपञ्चकम् ।  
एवं क्षीणासु पादोनचतुर्दशसु नालिषु ॥ ६-२०१ ॥  

मध्याह्ने दक्षविषुवन्नवप्राणशतीं वहेत् ।  
दक्षोदगन्योदग्दक्षैः पुनः सङ्क्रान्तिपञ्चकम् ॥ ६-२०२ ॥  

नवासुशतमेकैकं ततो विषुवदुत्तरम् ।  
पञ्चके पञ्चकेऽतीते सङ्क्रान्तेर्विषुवद्बहिः ॥ ६-२०३ ॥  

यद्वत्तथान्तः सङ्क्रान्तिर्नवप्राणशतानि सा ।  


"विषुवद्वासरे" रात्रिन्दिनसाम्यात्मनि मेषसङ्क्रान्तिदिने प्रातः   
सार्धशतचतुष्टयप्राणचारात्मिकां सचतुर्भागां घटिकां   
मध्यगः सौषुम्नमार्गावस्थितः सन् स   
समानस्तावद्वामेतरोदक्सव्यान्यैर्वामदक्षनाड्योः प्रत्येकं   
सार्धन्नालीद्वयं पञ्चधा गमागमैश्चरेत् यावद्वृषादिकन्यान्तं   
सङ्क्रान्तिपञ्चकं भवेत्, येन सभागत्रयासु त्रयोदशसु घटिकासु   
व्यतीतासु मध्यनाड्यां मध्याह्नसमये   
दक्षविषुवत्तुलासङ्क्रान्तिर्नवप्राणशतीं वहेत्,   
सार्धङ्घटिकाद्वयमुदियादित्यर्थः । ततोऽपि   
दक्षोदगन्योदग्दक्षैर्दक्षवामनाड्योः समानस्य पञ्चधा गमागमैः   
पुनरेकैकं नवासुशतं प्रत्येकं सार्धन्नालीद्वयं   
वृश्चिकादिमीनान्तं सङ्क्रातिपञ्चकमुदेतीत्यर्थः । तदनन्तरं च   
मध्यनाड्यां सायमुत्तरं मेषसङ्क्रान्तिरूपं विषुवत्   
प्राग्वत्सार्धशतचतुष्टयप्राणचारात्म सचतुर्भागैकघटिकोदयं   
भवेद्येन त्रिंशद्द्यटिकात्मनि दिने सङ्क्रान्तिद्वादशकमुदियात् । तत्र   
सङ्क्रान्तीनामेकादशकमखण्डम्, एका तु सायम्प्रातरर्धार्धिकया,  
तस्य चार्धद्वयस्य   
पक्षसन्धिवद्रात्रीयार्धद्वयसम्मेलनेऽप्यखण्डत्वम्, इति   
सायम्प्रातरुत्तरविषुवद्द्वयं मध्याह्नार्धरात्रयोश्च   
दक्षविषुवद्द्वयमिति । यद्वक्ष्यति --   

"रात्र्यन्तदिनपूर्वांशौ मध्याह्नो दिवसक्षयः ।  
स शर्वर्युदयो मध्यमुदक्तो विषुतेदृशी ॥" (तम्। ६।२०५)   

इति । एतच्च दक्षविषुवद्दिनोदयाभिप्रायेण --   

"दक्षिणादुत्तरं याति उत्तराद्दक्षिणं यदा ।  
दक्षिणोत्तरसङ्क्रान्तिः सा चैवं संविधीयते ॥  

दक्षिणस्यां यदा नाड्यां सङ्क्रामेत्तु यदोत्तरम् ।  
यावदर्धं तु तत्रस्थं मध्येनोत्तरतो वहेत् ॥  

तावत्तु विषुवत्प्रोक्तमुत्तरं तूत्तरायणे ।  
उत्तराद्दक्षिणायां तु सङ्क्रामन्स वरानने ॥  

यावदर्धं वहेत्तत्र अर्धं दक्षिणतो वहेत् ।  
विषुवद्दक्षिणं तावद्दक्षिणायनजं प्रिये ॥" (स्वटम्। ७।१६३)  

इत्यादि श्रीस्वच्छन्दशास्त्रेऽभिहितम् । न चान्तरपूर्व एवायं   
सङ्क्रान्तीनामुदय इत्याह -- "पञ्चक" इत्यादि । सङ्क्रान्तिरिति,   
विषुवद्रूपा । नवप्राणशतानि सा" इत्यनेन यथोक्तमेव मानं   
स्मारितम् ॥ २०३ ॥   

एतदेवान्यत्राप्यतिदिशति --   


एवं रात्रावपीत्येवं विषुवद्दिवसात्समात् ॥ ६-२०४ ॥  

आरभ्याहर्निशावृद्धिह्राससङ्क्रान्तिगोऽप्यसौ ।  


इत्येवं बाह्येनाहोरात्रेण सङ्क्रान्तिचतुर्विंशतेरुदयादि सर्वं समात्   
त्रिंशद्घटिकाद्विषुवद्दिवसादारभ्योक्तम्, अन्यथा   
ह्यहर्निशयोर्वृद्धिह्रासौ न स्याताम्, येन सङ्क्रान्तिष्वपि   
चयापचयाभ्याम् अहनि द्वादश सङ्क्रान्तयो रात्रौ च, इत्येवं   
विभागनियमो नोक्तः स्यात् ॥ २०४ ॥  

अत्र च विषुवत्सङ्क्रान्तीनां विभागं स्फुटयति --   


रात्र्यन्तदिनपूर्वांशौ मध्याह्नो दिवसक्षयः ॥ ६-२०५ ॥  

स शर्वर्युदयो मध्यमुदक्तो विषुतेदृशी ।  


मध्यमित्यर्थाच्छर्वर्याः । "उदक्तः" इति उत्तराद्विषुवत   
आरभ्येत्यर्थः । यदुक्तम् --   

"पूर्वाह्णे विषुवत्त्वेकं मध्याह्ने तु द्वितीयकम् ।  
तृतीयं चापराह्णे वै अर्धरात्रे चतुर्थकम् ॥  

चतुर्धा विषुवत्प्रोक्तमहोरात्रेण मुक्तिदम् ॥" (स्वटम्। ७।१६७)   

इति ॥ २०५ ॥  

नान्वासां चतसृणां सङ्क्रान्तीनामेवं व्यपदेशे किं निमित्तम् ? --   
इत्याशङ्क्याह --   


व्याप्तौ विषेर्यतो वृत्तिः साम्यं च व्याप्तिरुच्यते ॥ ६-२०६ ॥  

तदर्हति च यः कालो विषुवत्तदिहोदितः ।  


वृत्तिरिति, "विषॢ व्याप्तौ" इति पाठात् । "अर्हति" इत्यर्हेऽर्थे वतेः   
प्रयोगात् ॥ २०६ ॥   

ननु विषुवत्सङ्क्रान्तौ यद्येवं नियमस्तत्तदितरासु का व्यवस्था ? --   
इत्याशङ्क्याह --   


विषुवत्प्रभृति ह्रासवृद्धी ये दिनरात्रिगे ॥ ६-२०७ ॥  

तत्क्रमेणैव सङ्क्रान्तिह्रासवृद्धी दिवानिशोः ।  


तत्क्रमेणेति, रात्रिदिनवृद्धिह्रास्यपरिपाट्या तेन पञ्चत्रिंशद्घटिके   
दिने चतुर्दश सङ्क्रान्तयः, पञ्चविंशतिघटिकायां रात्रौ दशेति   
॥ २०७ ॥  

तदेवोपसंहरति ↓   


इत्थं समानमरुतो वर्षद्वयविकल्पनम् ॥ ६-२०८ ॥  

चार एकत्र नह्यत्र श्वासप्रश्वासचर्चनम् ।  


वर्षद्वय इति, सङ्क्रान्तिचतुर्विंशतेरुदयात् । एकत्रेति, न तु   
प्राग्वत्प्राणापानात्मनि चारद्वये ॥ २०८ ॥   

ननु किमत्र वर्षद्वयमेवोदियादुतान्यदपि ? -- इत्याशङ्क्याह --   


समानेऽपि तुटेः पूर्वं यावत्षष्ट्यब्दगोचरम् ॥ ६-२०९ ॥  

कालसङ्ख्या सुसूक्ष्मैकचारगा गण्यते बुधैः ।  


सुसूक्ष्मत्वे हेतुः "एकचारगा" इति । पूर्वं हि तुट्याद्युदयश्चारद्वये   
प्रोक्तः -- इत्येतदपेक्षया तत्र स्थौल्यं सम्भाव्यमिति भावः ॥ २०९   
॥  

नन्वत्राप्येवं विभागेन कोऽर्थ ? -- इत्याशङ्क्याह --   


सन्ध्यापूर्वाह्णमध्याह्नमध्यरात्रादि यत्किल ॥ ६-२१० ॥  

अन्तःसङ्क्रान्तिगं ग्राह्यं तन्मुख्यं तत्फलोदितेः ।  


एतदुपसंहरन्नन्यदवतारयति --   


उक्तः समानगः काल उदाने तु निरूप्यते ॥ ६-२११ ॥  


तदेवाह ↓   


प्राणव्याप्तौ यदुक्तं तदुदानेऽप्यत्र केवलम् ।  
नासाशक्त्यन्तयोः स्थाने ब्रह्मरन्ध्रेर्ध्वधामनी ॥ ६-२१२ ॥  

तेनोदानेऽत्र हृदयान्मूर्धन्यद्वादशान्तगम् ।  
तुट्यादिषष्ठिवर्षान्तं विश्वं काले विचारयेत् ॥ ६-२१३ ॥  


यदि परमत्रानयोः प्राणोदानयोरियान्विशेषो यत्प्राणस्य   
ब्रह्मरन्ध्रवर्तिनासिक्यद्वादशान्तमुदयस्थानमस्य तु   
ऊर्ध्वधामवर्तिशक्तिद्वादशान्तमिति । तेनेति, शक्तिद्वादशान्तं   
यावदुदानव्याप्तेः ॥ २१३ ॥  


नन्वेवं कालीयो विभागः किं व्याने सम्भवेन्न वा ? -- इत्याशङ्क्याह   -   


व्याने तु विश्वात्ममये व्यापके क्रमवर्जिते ।  
सूक्ष्मसूक्ष्मोच्छलद्रूपमात्रः कालो व्यवस्थितः ॥ ६-२१४ ॥  


सूक्ष्मसूक्ष्मेति, स्पन्दमात्रात्मेत्यर्थः । अत्रैव   
विश्वात्ममयत्वादिविशेषणद्वारेण हेतुत्रयम्; अत एव चास्य   
व्यापकत्वात्मना विशेषेणाननाद् व्यानत्वम् ॥ २१४ ॥  

एषां च क्रमेण सृष्ट्यादिपञ्चकृत्यकारित्वमस्ति -- इत्याह --   


सृष्टिः प्रविलयः स्थेमा संहारोऽनुग्रहो यतः ।  
क्रमात्प्राणादिके काले तं तं तत्राश्रयेत्ततः ॥ ६-२१५ ॥  


तं तमिति, प्राणादिकम् । तत्रेति, सृष्ट्यादिकारित्वे ॥ २१५ ॥  

एवं प्राणे चारमानादि सर्वमभिधाय   
तदानन्तर्येणानुजोद्देशोद्दिष्टं वर्णोदयं वक्तुमुपक्रमते ↓   


प्राणचारेऽत्र यो वर्णपदमन्त्रोदयः स्थितः ।  
यत्नजोऽयत्नजः सूक्ष्मः परः स्थूलः स कथ्यते ॥ ६-२१६ ॥  


इह तावत्प्राणचारे वर्णानां पदानां मन्त्राणां चोदय इति स्थितम्   
। स तु द्विधा -- स्वारसिकः प्रायत्निकश्चेति । तत्राद्यो वर्णानाम्,   
तेषां नैयत्येन सर्वत्रैवाविशेषात्; द्वितीयस्तु पदानां मन्त्राणां   
च । ते हि वर्णवदपरिगणितत्वादनियताः, इति योगीच्छानिबन्धन   
एवैषामुदयः । यो हि यस्याभिप्रेतो मन्त्रादिः स तस्योदयं कारयेत्;   
अतश्च परेच्छाधीनत्वादेषां प्रायत्निक एवोदयः, स च   
समनन्तराह्निके प्रतिपादयिष्यते । यद्वक्ष्यति --   

"इत्ययत्नजमाख्यातं यत्नजं तु निगद्यते ।" (तम्। ७।२)   

इति ॥ २१६ ॥  

इह पुनर्वर्णोदय एवायत्नजः परसूक्ष्मस्थूलात्मतया   
त्रिप्रकारोऽभिधीयते । तत्र परस्यापि वर्णोदयस्य तरतमभावेन   
द्वैविध्यमिति परतमं तदुदयमभिधातुमुपक्रमते --   


एको नादात्मको वर्णः सर्ववर्णाविभागवान् ।  
सोऽनस्तमितरूपत्वादनाहत इहोदितः ॥ ६-२१७ ॥  


इह खल्वेक एव सर्ववर्णसामान्यात्मा   
सततोच्चरद्रूपत्वादनाहतशब्दाभिधेयो नादात्मको वर्ण "उदितः"   
सततमेवोदयमान आस्त इत्यर्थः ॥ २१७ ॥  

स एव च परमुपेयः -- इत्याह --   


स तु भैरवसद्भावो मातृसद्भाव एष सः ।  
परा सैकाक्षरा देवी यत्र लीनं चराचरम् ॥ ६-२१८ ॥  


द्वितीयं परतमपि एषामुदयमभिधातुमाह --   


ह्रस्वार्णत्रयमेकैकं रव्यङ्गुलमथेतरत् ।  
प्रवेश इति षड्वर्णाः सूर्येन्दुपथगाः क्रमात् ॥ ६-२१९ ॥  

इकारोकारयोरादिसन्धौ सन्ध्यक्षरद्वयम् ।  
एओ इति प्रवेशे तु एऔ इतिद्वयं विदुः ॥ ६-२२० ॥  

षण्ठार्णानि प्रवेशे तु द्वादशान्तललाटयोः ।  
गले हृदि च बिन्द्वर्णविसर्गौ परितः स्थितौ ॥ ६-२२१ ॥  


"रव्यङ्गुलम्" इति द्वादशाङ्गुलम्; अत   
एवाकारादेर्ह्रस्वत्रयस्योदयात्प्राणवाहे षट्त्रिंशदङ्गुलानि भवन्ति   
। इतरदिति, दीर्घत्रयम् । षड्वर्णा इति, अकाराद्युकारान्ताः ।   
क्रमादिति -- सूर्यपथे ह्रस्वानां त्रयमिन्दुपथे च दीर्घाणामिति ।   
आदिसन्धाविति, अकारेणाकारेण च शन्धौ" सन्धिकार्ये कृते   
सतीत्यर्थः । अस्यैव   
सन्ध्यक्षरद्वयस्यादिसन्धावितरत्सन्ध्यक्षरद्वयम् । एषां च   
प्रत्येकमष्टादशाङ्गुलमुदयो येन प्राणापानवाहयोर्व्याप्तिः सिद्ध्येत्   
। प्रवेश इति न तु निर्गमेऽपि । द्वादशान्तेति न तु   
समचतुर्भागकलनया, तेन द्वादशान्ते ऋकारः, इत्यादि क्रमः ।   
"परितः" इति सर्वतः । तेन प्राणे बिन्दोः   
षट्त्रिंशदङ्गुलात्मन्यभ्युदयो विसर्गस्य त्वपाने, द्वयोरपि   
बिन्दुनादात्मकत्वात् ॥ २२१ ॥  

एतदेवान्यत्राप्यतिदिशति --   


कादिपञ्चकमाद्यस्य वर्णस्यान्तः सदोदितम् ।  
एवं सस्थानवर्णानामन्तः सा सार्णसन्ततिः ॥ ६-२२२ ॥  


अन्तरिति, तेन यदेवाकारस्योदयस्थानं तदेव कवर्गस्येति ।   
सस्थानवर्णानामितीकारादीनां सा सेति चवर्गादिका,   
तदिकारोदयस्थाने चवर्गस्य यकारशकारयोश्चोदय इत्यादिक्रमः ॥ २२२   
॥  

ननु सर्वत्रायं नियमः किं सम्भवेन्न वा ? -- इत्याशङ्क्याह --   


हृद्येष प्राणरूपस्तु सकारो जीवनात्मकः ।  
बिन्दुः प्रकाशो हार्णश्च पूरणात्मतया स्थितः ॥ ६-२२३ ॥  


यद्यपि सस्थानतया सकारस्य दन्ता उदयस्थानं हकारस्य च कण्ठ   
स्तथापि प्राणात्मजीवनरूपत्वात्सकारो हृद्युदेति हकारश्च   
प्रकाशात्मकत्वात्सर्वत इति ॥ २२३ ॥  

एतदुपसंहरन्नन्यदवतारयति --   


उक्तः परोऽयमुदयो वर्णानां सूक्ष्म उच्यते ।  


सूक्ष्मश्च त्रिधेति । तत्र सूक्ष्मसूक्ष्मं तावदुदयमाह --    

प्रवेशे षोडशौन्मुख्ये रवयः षण्ठवर्जिताः ॥ ६-२२४ ॥  

तदेवेन्द्वर्कमत्रान्ये वर्णाः सूक्ष्मोदयस्त्वयम् ।  


षोडशेति, अपानवाहस्यानन्दप्राधान्यात्; अत एव परोदयेऽप्यपानवाह   
एव षण्ठवर्णानामुदय उक्तः । "औन्मुख्ये" इति निर्गमे । तेनापाने   
प्रत्येकं सचतुर्भागमङ्गुलद्वयमुदयः प्राणे पुनरङ्गुलत्रयमिति ।   
तदेव वर्णानां षोडशकं द्वादशकं वावलम्ब्यान्ये सस्थानाः   
कवर्गाद्या इन्द्वर्कप्राणापानविषये समुदयन्ति -- इत्यत्र सूक्ष्मेऽपि   
वर्णोदये सूक्ष्मोऽयमुदय इत्यर्थः ॥ २२४ ॥  

एवं सूक्ष्मसूक्ष्मं वर्णोदयमभिधाय सूक्ष्मस्थूलमप्याह --   


कालोऽर्धमात्रः कादीनां त्रयस्त्रिंशत उच्यते ॥ २२५ ॥  

मात्रा ह्रस्वाः पञ्च दीर्घाष्टकं द्विस्त्रिःप्लुतं तु ॡ ।  


दीर्घाष्टकमिति, सन्ध्यक्षरैः सह । द्विरिति, द्विमात्रम्, त्रिरिति   
त्रिमात्रम्, दीर्घाणां च प्लुतत्वेऽपि तन्नोक्तं   
तस्योच्चारणापेक्षत्वात्; नह्येषां दीर्घत्ववत्प्लुतत्वमपि   
स्वाभाविकमिति भावः । एवं ॡकारस्यापि प्लुतत्वमेव स्वभावः -- इति   
दीर्घत्वापरिगणनेन तदेवेहास्य प्राधान्येनोक्तमिति न कश्चिद्दोषः ।   
तेन कादीनां त्रयस्त्रिंशदर्धमात्राः ह्रस्वानां दश,   
दीर्घाणां द्वात्रिंशत्, प्लुतस्य षडित्येकाशीतिरर्धमात्राणा मिति   
॥ २२५ ॥  

नन्वेवं विभाजने किं प्रमाणम् ? -- इत्याशङ्क्याह --   


एकाशीतिमिमामर्धमात्राणामाह नो गुरुः ॥ २२६ ॥  


तस्याप्येवमभिधाने क इवाशयः ? -- इत्याशङ्क्याह --   


यद्वशाद्भगवानेकाशीतिकं मन्त्रमभ्यधात् ।  


यद्वशादिति, अस्याः परस्या मन्त्रमातुरेकाशीतिमात्रासद्भावात् ।   
एकाशीतिकमिति, तावत्सङ्ख्याकपदारब्धत्वात् ॥  

ननु भगवतो व्योमव्याप्यभिधानेऽप्येतन्निमित्तमित्यत्र किं प्रमाणम् ? --   
इत्याशङ्क्याह --   


एकाशीतिपदा देवी शक्तिः प्रोक्ता शिवात्मिका ॥ ६-२२७ ॥  

श्रीमातङ्गे तथा धर्मसङ्घातात्मा शिवो यतः ।  


शक्तिरिति, व्योमव्यापिरूपा । प्रोक्तेति श्रीमातङ्गे । यदुक्तम् तत्र --    

"एकाशीतिपदा देवी या सा शक्तिः शिवात्मिका ।" (म। तम्। १।७।३१)   

इति । तथा   

"मन्त्राश्च शक्तिगर्भस्थाः शक्तिर्वै पारमेश्वरी ।  
कालानलान्तमध्वानं शिवाद् व्याप्तं यया मुने ॥  

एकाशीतिदोपेता विद्यापादे मयोदिता ।" (म। तं।)   

इति । नन्वस्या व्योमव्यापिरूपिण्याः पारमेश्वर्याः   
शक्तेस्तत्तद्धृदादिमन्त्रात्मकत्वेऽपि कथं शिवात्मकत्वमपि स्यात् ? --   
इत्याशङ्क्योक्तं -- "तथेत्यादि" । यत्तथोक्तेन प्रकारेण धर्माणां  

"पत्युर्धर्माः शक्तयस्तु… ।" (मटम्। १।२०)  

इत्याद्युक्त्या शक्तीनामेकाशीत्यात्मा यः सङ्घातस्तदात्मा शिवः --   
इति सामस्त्येनास्यास्तदात्मकत्वम् ।  

तदुक्तं तत्र ↓   

"एकत्रैव समस्तानि एकाशीतिपदानि तु ।  
अष्टषष्ठ्यधिकं प्रोक्तं वर्णानां तु शतत्रयम् ॥  

अर्चा तु देवदेवस्य समस्तव्यस्तरूपिणी ।"   

इति ।  

"एकोऽपि वर्णो देवानां वाचकः परिकीर्तितः ।  
सर्वेऽप्येकस्य युज्यन्ते यतस्ते विश्वमूर्तयः ॥"   

इति च ॥  

न चैतदागमेनैव सिद्धं यावद्युक्तितोऽपि -- इत्याह --   


तथा तथा परामर्शशक्तिचक्रेश्वरः प्रभुः ॥ ६-२२८ ॥  

स्थूलैकाशीतिपदजपरामर्शैर्विभाव्यते ।  


"शक्तिमतः खलु शक्तिरनन्या" इत्याद्युक्तयुक्त्या वस्तुतः   
सर्वशक्त्यविभिन्नस्वभावोऽपि "प्रभुः" परमेश्वरः   
शिवस्तत्तद्वर्णारब्धत्वात् स्थूलानि यान्येकाशीतिपदानि तज्जा ये   
प्रणवाद्याः परामर्शास्तैस्तथा तथा सर्वात्मानन्तादितया   
परामर्शे यस्यैवंविधो यद्धृदादिशक्तिचक्रं तस्य "रिश्वरः"   
संयोजनवियोजनकारी "विभाव्यते" एवं यस्य ज्ञप्तिः क्रियते इत्यर्थः   
। अत एव चात्र सर्वात्मादीनां यावता परामर्शः सिद्ध्येत् तावत्येव   
पदत्वम्, येनैकाशीतित्वं स्यात् ॥ २२८ ॥  

तदाह ↓   


तत एव परामर्शो यावत्येकः समाप्यते ॥ ६-२२९ ॥  

तावत्तत्पदमुक्तं नो सुप्तिङ्नियमयन्त्रितम् ।  


नो सुप्तिङ्नियमः, तथात्वे हि नमः शिवायेति पदं षडर्णं   
प्रणवादिकम् ।" इत्याद्युक्त्यैकत्वेऽप्यस्य पदस्य त्रिपदत्वमापतेदिति   
गणना विसंवदेत् ॥२२९॥  

ननु यद्येवं तदेकाशीत्यर्धमात्रात्मिकेयमेव भगवती परा   
शक्तिरवस्थितेति किमनेनैतत्समव्याप्तिकेन व्योमव्यापिनोपदिष्टेन ? --   
इत्याशङ्क्याह --   


एकाशीतिपदोदारविमर्शक्रमबृंहितः ॥ ६-२३० ॥  

स्थूलोपायः परोपायस्त्वेष मात्राकृतो लयः ।  


"लयः" इति स्वात्ममात्रविश्रान्तिः । श्थूलोपायः"   
इत्यनेनोपदेश्यभेदादुपदेशस्यापि भेदः -- इति प्रकाशितम् ॥ २३० ॥   

एवमेतत्प्रसङ्गादभिधाय प्रकृतमेवानुसरति --   


अर्धमात्रा नव नव स्युश्चतुर्षु चतुर्षु यत् ॥ ६-२३१ ॥  

अङ्गुलेष्विति षट्त्रिंशत्येकाशीतिपदोदयः ।  


प्रत्यङ्गुलचतुष्टयं नवार्धमात्राः -- इत्यङ्गुलषट्त्रिंशदात्मनि   
प्राणचारेऽर्धमात्राणामेकाशीतिरुदियात् ॥ २३१ ॥   

आसां चोदये विभागान्तरमस्ति -- इत्याह --   


अङ्गुले नवभागेन विभक्ते नवमांशकाः ॥ ६-२३२ ॥  

वेदा मात्रार्धमन्यत्तु द्विचतुःषड्गुणं त्रयम् ।  


एकैकस्मिन्नङ्गुले नवधा विभाजिते षट्त्रिंशतोअङ्गुलानां   
सचतुर्विंशतिशतत्रयं मानं भवेत् । भागानां   
तत्रैकैकस्यार्धमात्रात्मनो व्यञ्जनस्य चत्वारो नव भागा   
उदयस्थानमित्युक्तं नवमांशका वेदाः मात्रार्धम्" इति ।   
अन्यत्पुनह्रस्वदीर्घप्लुतलक्षणं त्रयं द्विचतुःषड्गुणम्,   
ह्रस्वस्यैकमात्रत्वादष्टौ नव भागा उदयस्थानम्, दीर्घस्य   
द्विमात्रत्वात्षोडश, प्लुतस्य त्रिमात्रत्वाच्चतुर्विंशतिः ॥  

एतदेव सङ्कलयति ↓   


एवमङ्गुलरन्ध्रंशचतुष्कद्वयगं लघु ॥ २३३ ॥  

दीर्घं प्लुतं क्रमाद् द्वित्रिगुणमर्धं ततोऽपि हल् ।  


"रन्ध्रंशानाम्" नवभागानां "चतुष्कद्वयम्" अष्टौ नवभागा   
इत्यर्थः । लघ्विति, ह्रस्वं "ततो" लघोरपीत्यर्थः । तेन पञ्चानां   
ह्रस्वानां प्रत्येकमष्टसु भागेषूदयाच्चत्वारिंशन्नव नव भागा   
भवन्ति, दीर्घाणामष्टानां प्रत्येकं षोडशभागकलनया   
साष्टाविंशतिशतम् इति । प्लुतस्य चतुर्विंशतिस्त्रयस्त्रिंशतां   
हलां प्रत्येकं भागचतुष्टयकलनया द्वात्रिंशदधिकं शतमिति ।   
यद्यप्येकाशीतेरर्धमात्राणां प्रत्येकमङ्गुलीयाश्चत्वारो नव भागा   
उदयस्थानमित्येव स्पष्टमभिधातव्यम्, तथाप्येवमभिधानेऽयमाशयो   
यदादौ ह्रस्वानामुदयस्तदनन्तरं दीर्घाणां प्लुतस्य व्यञ्जनानां   
च, इति क्रमः प्रदर्शितो भवेदिति ॥ २३३ ॥  

नन्वेतन्मध्ये क्षकारश्चेद् गण्यते तदा कियत्योऽर्धमात्रा   
अधिकीभवन्ति, तथात्वे वासां कथमुदयः ? -- इत्याशङ्क्याह --   


क्षकारस्त्र्यर्धमात्रात्मा मात्रिकः स तथान्तरा ॥ ६-३४ ॥  

विश्रान्तावर्धमात्रास्य तस्मिंस्तु कलिते सति ।  
अङ्गुलार्धेऽद्रिभागेन त्वर्धमात्रा पुरा पुनः ॥ ६-२३५ ॥  

क्षकारः सर्वसंयोगग्रहणात्मा तु सर्वगः ।  
सर्ववर्णोदयाद्यन्तसन्धिषूदयभाग्विभुः ॥ ६-२३६ ॥  


कथमस्य त्र्यर्धमात्रात्मकत्वमित्याशङ्क्योक्तं -- "मात्रिकः" इत्यादि ।   
ककारसकारात्मकार्धमात्राद्वयारब्धत्वात् । अन्तरा विश्रान्ताविति,   
ककारान्तरमर्धमात्रीयं कालं विश्रम्य सकारस्योच्चारात् । "कलिते"   
इत्येकाशीत्या, तेनार्धमात्राणां चतुरशीतिरिति । "अद्रि" इति सप्त ।   
अङ्गुलार्धे हि सप्तधा विभक्ते प्रत्यङ्गुलं चतुर्दश भागाः -- इति   
षट्त्रिंशतोऽङ्गुलानां सचतुष्टयं शतपञ्चकं भागानां   
भवेत् । तेनार्धाङ्गुलीयेषु षट्सु सप्तभागेष्वर्धमात्रेति   
षट्त्रिंशदङ्गुलात्मनि प्राणचारे चतुरशीतेरर्धमात्राणामुदय इति   
। नन्वेवमेकाशीतिकलोदयपक्षे क्षकारस्य नास्त्येवोदयः-इत्युक्तं   
स्यादित्याशङ्क्याह -- पुरेत्यादि । सर्वसंयोगग्रहणात्मेति,   
संयोगान्तलक्षणपरत्वात् । यदुक्तं प्राक् ↓   

"योनिरूपेण तस्यापि योगे क्षोभान्तरं विदुः ।  
तन्निदर्शनयोगेन पञ्चाशत्तमवर्णता ॥" (तम्। ३।१८९)   

इति । अनुत्तरविसर्गानुप्राणितयोः ककारसकारयोः   
प्रत्याहारतयोपादाने निखिलस्य वर्णजातस्य गर्भीकारात् । अत एवायं   
सर्ववर्णानामादावन्ते परस्परं सम्मेलनात्मनि शन्धौ"   
चोदयभाक्सर्ववर्णानुस्यूततयोदियात्, यतोऽयं विभुः" व्यापक   
इत्यर्थः ॥ २३६ ॥  

नन्वेवं वर्णोदयेनाभिहितेन कोऽर्थः ? -- इत्याशङ्क्याह --   


इत्थं षट्त्रिंशके चारे वर्णानामुदयः फले ।  
क्रूरे सौम्ये विलोमेन हादि यावदपश्चिमम् ॥ ६-२३७ ॥  


"वर्णानाम्" इत्यकारादीनाम्, उदय इत्यर्थाद्धृदयाद्द्वादशान्तम् ।   
"क्रूरे" इति मुक्तिलक्षणे, शौम्ये" इति तत्तत्सिद्ध्यात्मनि भोगलक्षणे ।   
"विलोमेन" इत्यर्थादपानोदये । विलोममेवाह -- "हादि यावदपश्चिमम्" इति   
। तदुक्तम् ↓   

"अधः प्रवहणे सिद्धिर्हृत्पद्मं यावदागतः ।  
मुक्तिश्चैव भवेदूर्ध्वे परतत्त्वे तु सुव्रते ॥" (स्वटम्। ७।५६)   

इति । वस्तुतस्त्वकारस्य हृद्युदयस्थानम्, हकारस्य तु द्वादशान्त इति   
॥ २३७ ॥  

एवमेतदुपजीवनेनैव सूक्ष्मपरमपि वर्णानामुदयमाह --   


हृद्यकारो द्वादशान्ते हकारस्तदिदं विदुः ।  
अहमात्मकमद्वैतं यः प्रकाशात्मविश्रमः ॥ ६-२३८ ॥  


अद्वैतमिति, प्रत्याहारक्रमेणाशेषवर्णान्तःकारात् । प्रकाशेति,   
यदुक्तम् --   

"प्रकाशस्यात्मविश्रान्तिरहम्भावो हि कीर्तितः ।" (अ।प्रषि। २२)   

इति ॥ २३८ ॥  

एतच्चापानोदयेऽप्येतिदेष्टुमाह --   


शिवशक्त्यविभागेन मात्रैकाशीतिका त्वियम् ।  
द्वासप्ततावङ्गुलेषु द्विगुणत्वेन संसरेत् ॥ ६-२३९ ॥  


शिवशक्त्योरविभाग इति,   
बिन्दुनादात्मप्राणापानोभयमेलनायामित्यर्थः ।   
एकाशीतिरित्युपलक्षणम्, तेन चतुरशीतिरपि । द्विगुणत्वेनेति,   
षट्त्रिंशतोअङ्गुलानाम् ॥ २३९ ॥  

एतदुपसंहरन्नन्यदवतारयति --   


उक्तः सूक्ष्मोदयस्त्रैधं द्विधोक्तस्तु परोदयः ।  
अथ स्थूलोदयोऽर्णानां भण्यते गुरुणोदितः ॥ ६-२४० ॥  


अथ इत्यानन्तर्ये । गुरुणोदित इति सर्वशेषः ॥  

तत्र वर्गक्रमेण तावद्वर्णानां स्थूलमुदयमाह --   


एकैकमर्धप्रहरं दिने वर्गाष्टकोदयः ।  
रात्रौ च ह्रासवृद्ध्यत्र केचिदाहुर्न केऽपि तु ॥ ६-२४१ ॥  


ह्रासवृद्धीति, बाह्यमहोरात्रमपेक्ष्यानपेक्ष्य वा ॥ २४१ ॥  

तत्र बाह्याहोरात्रानपेक्षिमते साम्येनैवैषामुदयः -- इत्याह --   


एष वर्गोदयो रात्रौ दिवा चाप्यर्धयामगः ।  


"अर्धयामग" इति, प्रतिवर्गं सार्धचतुरङ्गुलमुदय इत्यर्थः ॥  

एवं बाह्याहोरात्रानपेक्षिमतमभिधाय तदितरेषोमपि दर्शयति --   


प्राणत्रयोदशशती पञ्चाशदधिका च सा ॥ ६-२४२ ॥  

अध्यर्धा किल सङ्क्रान्तिर्वर्गे वर्गे दिवानिशोः ।  


सेति प्राणचारीया सार्धत्रयोदशशती । "अध्यर्धा" इति सार्धा,   
प्रतिसङ्क्रान्ति नवानां प्राणचारशतानामभिधानात् । तेन दिने   
द्वादशानां सङ्क्रान्तीनामुदयः, इति साष्टशतं सहस्रदशकं   
प्राणचाराणां भवेत् । रात्रावप्येवं सषट्शतसहस्रैक विंशतिः   
॥ २४२ ॥  

अहोरात्रमेलनायां पुनः प्रतिसङ्क्रान्तित्रयमेकैकस्य वर्गस्योदयः --   
इत्याह --   


तदैक्ये तूदयश्चारशतानां सप्तविंशतिः ॥ ६-२४३ ॥  


एवं प्रागुक्तसङ्क्रान्तिद्वयवद् बाह्याहोरात्रह्रासवृद्ध्यनुसारं   
वर्गाष्टकोदयस्यापि ह्रासवृद्धी भवतः -- इति सिद्धम्, अन्यथा   
प्रतिवर्गोदयं प्राणचाराणां नैयत्यं न स्यात् ॥ २४३ ॥  

ननु क्षकारेण सह नव वर्गाः -- इति येषां मतं तत्रैषामुदये   
प्राणचाराणां कीदृग्विभागः ? -- इत्याशङ्क्याह -- नव वर्गांस्तु   
ये प्राहुस्तेषां प्राणशती रवीन् (विः) ॥  


सत्रिभागैव सङ्क्रान्तिर्वर्गे प्रत्येकमुच्यते ॥ ६-२४४ ॥  

अहर्निशं तदैक्ये तु शतानां श्रुतिचक्षुषी ।  


रवीनिति -- द्वादश । सत्रिभागेति -- प्राणशतत्रयस्याधिक्येनोपदानात्   
। तेन प्रतिवर्ग प्राणचाराणां शतद्वादशकम् -- इति वर्गनवके   
साष्टशतं सहस्रदशकं भवेत् "तदैक्ये" इत्यहर्निशमेलने ।   
"श्रुतिचक्षुषी" इति चतुर्विंशतिः ॥  

एवं वर्णानां वर्गक्रमेण स्थूलमुदयमभिधाय क्रमान्तरेणाप्याह   -   


स्थूलो वर्गोदयः सोऽयमथार्णोदय उच्यते ॥ ६-२४५ ॥  


तदाह --    


एकैकवर्णे प्राणानां द्विशतं षोडशाधिकम् ।  
बहिश्चषकषट्त्रिंशद्दिन इत्थं तथा निशि ॥ ६-२४६ ॥  


चषकषट्त्रिंशदिति, प्रतिचषकं षण्णां प्राणचाराणामुदयात् ।   
तेन पञ्चाशतो वर्णानां साष्टशतं सहस्रदशकं   
प्राणचाराणां स्यात् ॥ २४६ ॥  

अत्र चोदये विशेषं दर्शयति --   


शतमष्टोत्तरं तत्र रौद्रं शाक्तमथोत्तरम् ।  
यामलस्थितियोगे तु रुद्रशक्त्यविभागिता ॥ ६-२४७ ॥  


"यामलस्थितियोगे" इत्युभयसम्मेलनायाम् ॥ २४७ ॥  

एतदेव चाहोरात्रसम्मेलनायां द्विगुणी भवेत् -- इत्याह --   


दिनरात्र्यविभागे तु दृग्वह्न्यब्ध्यसुचारणाः ।  
सपञ्चमांशा नाडी च बहिर्वर्णोदयः स्मृतः ॥ ६-२४८ ॥  


दृग्वह्न्यब्धिरिति, द्वात्रिंशदधिकं शतचतुष्टयम् "असुचारणाः" इति   
प्राणसञ्चारणाः । सपञ्चमांशा नाडीति, चषकषट्त्रिंशतो   
द्वैगुण्यात् ॥ २४८ ॥  

एतदुपसंहरन्नन्यदतारयति --   


इति पञ्चाशिका सेयं वर्णानां परिचर्चिता ।  
एकोनां ये तु तामाहुस्तन्मतं सम्प्रचक्ष्महे ॥ ६-२४९ ॥  


तदाह ↓   


वेदाश्चाराः पञ्चमांशन्यूनं चारार्धमेकशः ।  
वर्णेऽधिकं तद्द्विगुणमविभागे दिवानिशोः ॥ ६-२५० ॥  


"वेदा"श्चत्वारः । पञ्चमांशेनार्थात्किञ्चिदंशेन न्यूनम्" रहितम्   
। अधिकमिति, षोडशाधिकशतद्वयस्योपरीत्यर्थः । तेनैकोनपञ्चाशतो   
वर्णानां प्रत्येकं षोडशाधिकशतद्वयात्मकत्वात्   
चतुरशीतिशतपञ्चकाधिकं सहस्रदशकं प्राणचारा भवन्ति,   
अधिकैश्च प्रत्येकं चतुर्भिः सषण्णवतिशतम् । अनेन च चाराणां   
सार्धचतुर्विंशतेः किञ्चिदंशन्यूनं पञ्चभागं विंशति (?)   
साष्टशतं सहस्रदशकम् ॥ २५० ॥   

एतदेवोपसंहरति --   


स्थूलो वर्णोदयः सोऽयं पुरा सूक्ष्मो निगद्यते ।  
सूक्ष्म इत्यर्थात्परोऽपि पुरा निगदित इत्यर्थः ॥ ६-२५१ ॥  


इदानीमाह्निकार्थमार्यायाः प्रथमार्धेनोपसंहरति --   


इति कालतत्त्वमुदितं शास्त्रमुखागमनिजानुभवसिद्धम् ।  


इति श्रामदाचार्याभिनवगुप्तपादविरचिते श्रीतन्त्रालोके   
कालतत्त्वप्रकाशनं नाम षष्ठमाह्निकम् ॥ ६ ॥  

मुखागमेति ↓   

"शैवी मुखमिहोच्यते" (वि।भै। २० श्लोक)  

इत्यादिन्यायेन परतत्त्वप्रवेशोपायत्वाद् गुरुस्तस्य "आगमो"   
वचनमित्यर्थः । सिद्धमिति --   

"यतः शास्त्रक्रमात्तज्ज्ञगुरुप्रज्ञानुशीलनात् ।  
आत्मप्रत्ययितं ज्ञानं पूर्णत्वाद्भैरवायते ॥" (तम्। ४।७७)  

इत्याद्युक्तयुक्त्या पारिपूर्ण्येन लब्धसिद्धीति शिवम् ॥  

प्राणापानसमाश्रयचारप्रविचारचातुरीनिष्ठः ।  
षष्ठाह्निके वरिष्ठां विवृत्तिमिमां जयरथश्चक्रे ॥  


इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
कालतत्वप्रकाशनं नाम षष्ठमाह्निकं समाप्तम् ॥ ६ ॥   

