+++
title = "२५"

+++



पञ्चविंशमाह्निकम्  


" विवेकः "   


भीममधिष्ठाय वपुर्भवमभितो भावयन्निव यः ।  
प्रभवति हृदि भक्तिमतां शिवप्रदोऽसौ शिवोऽस्तु सताम् ॥  

इदानीं द्वितीयार्धेन श्राद्धविधिमभिधातुमाह--  


अथ श्राद्धविधिः श्रीमत्षडर्धोक्तो निगद्यते ॥ २५-१ ॥  


ननु त्रिकदर्शने कुत्र नाम असौ श्राद्धविधिरुक्तः ?--इत्याशङ्क्याह-  
 


सिद्धातन्त्रे सूचितोऽसौ मूर्तियागनिरूपणे ।  


सूचित इति--न तु साक्षात् स्वकण्ठेनोक्तः । यदुक्तम्--तत्र  

"मृतकस्य गृहे वाथ कर्तव्यं वीरभोजनम् ।"   

इति  

"श्राद्धपक्षे तु दातव्यम्… ।"   

इति च ॥  

कस्य कदा कैश्चायं कार्यः ?--इत्याशङ्क्याह--  


अन्त्येष्ट्या सुविशुद्धानामशुद्धानां च तद्विधिः ॥ २५-२ ॥  

त्र्यहे तुर्येऽह्नि दशमे मासि मास्याद्यवत्सरे ।  
वर्षे वर्षे सर्वकालं कार्यस्तत्स्वैः स पूर्ववत् ॥ २५-३ ॥  

तत्र प्राग्वद्यजेद्देवं होमयेदनले तथा ।  


अशुद्धानामिति--अन्त्येष्ट्यैव, न तु दीक्षादिना । तत्स्वैरिति--तस्य   
आत्मीयैः शिष्यपुत्रादिभिभिः--इत्यर्थः । स इति--श्राद्धविधिः ॥  
अत्रैव विधिविशेषमाह--  


ततो नैवेद्यमेव प्राग्गृहीत्वा हस्तगोचरे ॥ २५-४ ॥  

गुरुरन्नमयीं शक्तिं वृंहिकां वीर्यरूपिणीम् ।  
ध्यात्वा तया समाविष्टं तं साध्यं चिन्तयेत्सुधीः ॥ २५-५ ॥  

ततोऽस्य यः पाशव्ॐऽशो भोग्यरूपस्तमर्पयेत् ।  
भोक्तर्येकात्मभावेन शिष्य इत्थं शिवीभवेत् ॥ २५-६ ॥  


तया समाविष्टमिति--तदेकमयतामापन्नम्--इत्यर्थः । तमिति--  
भोग्यरूपं पाशवमंशम् । इत्थमिति--पाशवरूपतापरित्यागात्   
भोक्त्रैकात्म्यापत्त्या--इत्यर्थः ॥६ ॥  

एतदेव विभज्य दर्शयति--  


भोग्यतान्या तनुर्देह इति पाशात्मका मताः ।  
श्राद्धे मृतोद्धृतावन्तयागे तेषां शिवीकृतिः ॥ २५-७ ॥  


अन्येति--वेद्यरूपतया भोक्तुरतिरिक्तेत्यर्थः ॥७ ॥  

ननु दीक्षितः पिण्डपातादूर्ध्वं स्वरसत एव शिवीभवेदिति अस्य   
किमन्त्येष्ट्यादिभिः, तत्रापि समयलोपनिवृत्त्यर्थमेक एवास्तु विधिः,   
किमेभिर्बहुभिः ?--इत्याशङ्क्याह--  


एकेनैव विधानेन यद्यपि स्यात्कृतार्थता ।  
तथापि तन्मयीभावसिद्ध्यै सर्वं विधिं चरेत् ॥ २५-८ ॥  


चरेदिति--मुमुक्षोः ॥८ ॥  


बुभुक्षोस्तु क्रियाभ्यासभूमानौ फलभूमनि ।  
हेतू ततो मृतोद्धारश्राद्धाद्यस्मै समाचरेत् ॥ २५-९ ॥  


उक्तं च--  

"दीक्षाज्ञानविशुद्धानामन्त्येष्ट्याप्यमलात्मनाम् ।  
तथापि कार्यमीशोक्तं श्राद्धं वै विधिपूरणम् ॥"  

इति । अनेन च श्राद्धादेः प्रयोजनमुक्तम् ॥ ९ ॥  

ज्ञानिनस्तु एतन्न किञ्चिदपि उपादेयम्--इत्याह--  


तत्त्वज्ञानार्कविध्वस्तध्वान्तस्य तु न कोऽप्ययम् ।  
अन्त्येष्टिश्राद्धविध्यादिरुपयोगी कदाचन ॥ २५-१० ॥  


ननु अयमाचारो दृश्यते यज्ज्ञानिनामपि मृतिदिनादौ   
महाजनाश्चक्रार्चादि प्रकुर्वन्ति, तत्किमेतदुक्तम् ?--इत्याशङ्क्याह--  


तेषां तु गुरु तद्वर्गवर्ग्यसब्रह्मचारिणाम् ।  
तत्सन्तानजुषामैक्यदिनं पर्वदिनं भवेत् ॥ २५-११ ॥  


गुर्विति--पर्वदिनविशेषणम् । तद्वर्गः--पत्नीपुत्रादिः । वर्ग्यः--  
पुत्रादीनामपि पुत्रादिः । एक्यदिनमिति--परमेशेन सायुज्यात् मृतिदिनम्   
॥११ ॥  

पर्वशब्दस्य अत्र प्रवृत्तौ निमित्तमाह--  


यदा हि बोधस्योद्रेकस्तदा पर्वाह पूरणात् ।  


आहेति--परमेश्वरः, तेन बोधं पूरयतीति पर्वेति ॥  

अतश्च एक्यदिनवत् तदीयं जन्मदिनमपि तत्सन्तानजुषां पर्व एव--  
इत्याह--  


जन्मैक्यदिवसौ तेन पर्वणी बोधसिद्धितः ॥ २५-१२ ॥  


अत्रैव विशेषमाह--   


पुत्रकोऽपि यदा कस्मैचन स्यादुपकारकः ।  
तदा मातुः पितुः शक्तेर्वामदक्षान्तरालगाः ॥ २५-१३ ॥  

नाडीः प्रवाहयेद्देवायार्पयेत निवेदितम् ।  


अपिशब्दात् न केवलं गुरुः साधको वा । मातुः पितुरिति--  
गुरोस्तत्पत्न्या अपि ॥  

न च एतत्स्वोपज्ञमेवोक्तम्--इत्याह--  


श्रीमद्भरुणतन्त्रे च तच्छिवेन निरूपितम् ॥ २५-१४ ॥  


नाडीप्रवाहणे च युक्तिमाह--  


तद्वाहकालापेक्षा च कार्या तद्रूपसिद्धये ।  
स्वाच्छन्द्येनाथ तत्सिद्धिं विधिना भाविना चरेत् ॥ २५-१५ ॥  


तासां वामादीनां नाडीनां  

"विषुवद्वासरे प्रातर्दक्षा वहति नाडिका ।  
सायमन्यान्तरा मध्या योगिनां तु निजेच्छया ॥"  

इत्याद्युक्तं स्वारसिकं वाहकालमपेक्ष्य, यद्वा स्वमहिम्नैव   
वक्ष्यमाणेन विधिना तत्सिद्धिं विधाय नाडीप्रवाहणं कुर्यात्--  
इति तात्पर्यार्थः ॥ १५ ॥  

अत्र च समय्यादेः सर्वस्य स्वशास्त्रोक्त एव विधिर्न्याय्यः, न   
लौकिकः--इत्याह--  


यस्य कस्यापि वा श्राद्धे गुरुदेवाग्नितर्पणम् ।  
स चक्रेष्टिः भवेच्छ्रैतो न तु स्यात्पाशवो विधिः ॥ २५-१६ ॥  


श्रौतविध्यभावे पाशवत्वं हेतुः ॥१६ ॥  

एवमपि अत्र साधकं बाधकं च प्रमाणं दर्शयितुमाह--  


श्रीमौकुटे तथा चोक्तं शिवशास्त्रे स्थितोऽपि यः ।  
प्रत्येति वैदिके भग्नघण्टावन्न स किञ्चन ॥ २५-१७ ॥  

तथोक्तदेवपूजादिचक्रयागान्तकर्मणा ।  
रुद्रत्वमेत्यसौ जन्तुर्भोगान्दिव्यान्समश्नुते ॥ २५-१८ ॥  


भग्नघण्टावदिति--भग्ना हि घण्टा न स्वं कार्यं कुर्यात्, नापि   
लौहमित्युभयभ्रष्टतामेव आसादयेत्--इत्यर्थः । अत एवोक्तम्--न स   
किञ्चनेति ॥ १८ ॥  

भाविना विधिनेति यदुक्तं तदेव दर्शयति--  


अथ वच्मः स्फुटं श्रीमत्सिद्धये नाडिचारणम् ।  


श्रीसिद्धयोगीश्वरीमतोक्तमेव ग्रन्थमर्थद्वारेण पठति--  


या वाहयितुमिष्येत नाडी तामेव भावयेत् ॥ २५-१९ ॥  

भावनातन्मयीभावे सा नाडी वहति स्फुटम् ।  
यद्वा वाहयितुं येष्टा तदङ्गं तेन पाणिना ॥ २५-२० ॥  

आपीड्य कुक्षिं नमयेत्सा वहेन्नाडिका क्षणात् ।  


येति--मात्राद्युद्देशानुसारं वामाद्यन्यतमा । भावयेदिति--वहन्तीम् ।   
यद्वेति--अयोगिविषयतया ॥ एवं नाडीविधिमभिधाय, श्राद्धस्य  
भोगमोक्षदानहेतुत्वमस्ति--इत्याह--  


एवं श्राद्धमुखेनापि भोगमोक्षोभयस्थितिम् ॥ २५-२१ ॥  

कुर्यादिति शिवेनोक्तं तत्र तत्र कृपालुना ।  


ननु दीक्षैव भोगमोक्षसाधिकेत्युक्तं तत् कथं श्राद्धाद्यात्मनः   
चर्यामात्रादपि एतत्स्यात् ?--इत्याशङ्क्याह--  


शक्तिपातोदये जन्तोर्येनोपायेन दैशिकः ॥ २५-२२ ॥  

करोत्युद्धरणं तत्तन्निर्वाणायास्य कल्पते ।  


एतदेव उपपादयति--   


उद्धर्ता देवदेवो हि स चाचिन्त्यप्रभावकः ॥ २५-२३ ॥  

उपायं गुरुदीक्षादिद्वारमात्रेण संश्रयेत् ।  


न च इयमस्मदुपज्ञैव युक्तिः अपितु आगमोऽप्येवम्--इत्याह--  


उक्तं श्रीमन्मतङ्गाख्ये मुनिप्रश्नादनन्तरम् ॥ २५-२४ ॥  


तत्र मुनिप्रश्नमेव तावदाह--  


मुक्तिर्विवेकात्तत्त्वानां दीक्षातो योगतो यदि ।  
चर्यामात्रात्कथं सा स्यादित्यतः सममुत्तरम् ॥ २५-२५ ॥  

प्रहस्योचे विभुः कस्माद् भ्रन्तिस्ते परमेशितुः ।  
सर्वानुग्राहकत्वं हि संसिद्धं दृश्यतां किल ॥ २५-२६ ॥  


तदुक्तं तत्र--   

"मुक्तिर्विवेकात्तत्त्वानां क्ष्मादीनां प्रविचारतः ।  
दीक्षातोऽन्या सुनिर्णीता क्रियापादकृतास्पदा ॥  

योगपादोत्थिता सिद्धा तृतीया सापि शस्यते ।  
चर्यामात्रेण संसिद्धा चतुर्थी सा कथं भवेत् ॥  

प्रपत्तव्या शिवज्ञाने छिन्द्ध्यज्ञानाङ्कुरं मम ।"   

इति । अत इति--प्रश्नानन्तरम् । सममिति--अनुगुणम् । दृश्यतामिति--नात्र   
कस्यचिद्विप्रतिपत्तिः--इत्यर्थः ॥२६ ॥  

एतदेव दृष्टान्तोपदर्शनेनोपपादयति--  


प्राप्तमृत्योर्विषव्याधिशस्त्रादि किल कारणम् ।  
अल्पं वा बहु वा तद्वदनुध्या मुक्तिकारणम् ॥ २५-२७ ॥  

मुक्त्यर्थमुपचर्यन्ते बाह्यलिङ्गान्यमूनि तु ।  
इति ज्ञात्वा न सन्देह इत्थं कार्यो विपश्चिता ॥ २५-२८ ॥  


इयतैव कथं मुक्तिरिति भक्तिं परां श्रयेत् ॥  

यथाहि आसन्नमरणस्य मृत्यौ विषादि अल्पं वा बहु वा कारणं   
साक्षादेतन्न कारणम् किन्तु भोगक्षय एव, तथा मुक्तावपि  

"तस्यैव तु प्रसादेन भक्तिरुत्पद्यते नृणाम् ।" (म।भार।)  

इत्यादिदृष्ट्या शक्तिपातैकलक्षणा अनुध्या भक्तिः, एव मुख्यं   
कारणम् । अमूनि पुनः बाह्यलिङ्गानि दीक्षादीनि तथात्वादेव   
उपायमात्ररूपतया उपचरितानि--इत्यर्थः । अतश्च   
श्राद्धाद्यात्मनः चर्यामात्रादेव कथं मुक्तिः स्यादिति न   
संशयितव्यम् । किन्तु अत्र भक्तिरेव दार्ढ्येन आश्रयणीया येनैवं   
स्यात् । तदुक्तं तत्र--  

"एतस्मिन्नन्तरे नाथः प्रहस्योवाच विश्वराट् ।  
किमत्र कारणं भ्रन्तेरनुध्यानविदर्शनात् ॥  

सर्वानुग्राहकत्वं हि संसिद्धं परमेष्ठिनः ।  
प्राप्तकालस्य चिह्नानि दृश्यन्तेऽनेकधा यथा ॥  

विषरुक्शस्त्रपूर्वाणि न च तान्यत्र कारणम् ।  
मृत्योर्भोगक्षयाभावात्तद्वदत्रापि निश्चितम् ॥  

अनुध्यानबलावेशाच्चर्याद्याः प्रकटीकृताः ।  
मुक्त्यर्थमुपचर्यन्ते बाह्यलिङ्गान्यमूनि तु ॥  

निपाताद्यत्स्फुटं चिह्नं भक्तिरव्यभिचारिणी ।  
तया शिष्यस्य सततमनिवारितवीर्यया ॥  

पुंसः प्रसन्नभावस्य शिवत्वं व्यक्तिमेति हि ।"   

इति ॥  

एतदेव प्रथमार्धेनोपसंहरति--  


उक्तः श्राद्धविधिर्भ्रन्तिगरातङ्कविमर्दनः ॥ २५-२९ ॥  


इति श्रीमदाचार्याभिनवगुप्तपादविरचिते श्रीतन्त्रालोके   
श्राद्धप्रकाशनं नाम पञ्चविंशमाह्निकम् ॥ २५ ॥  


इति शिवम् ॥ २९ ॥  


निखिलशिवशासनोदितविविधविधानैकनिष्ठया सुधिया ।  
निरणायि पञ्चविंशं किलाह्निकं जयरथेनैतत् ॥  


इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
श्राद्धप्रकाशनं नाम पञ्चविंशमाह्निकं समाप्तम् ॥ २५ ॥  

