+++
title = "२८"

+++




अष्टाविंशमाह्निकम्  


" विवेकः "   

समयविलोपविलुम्पनभीमवपुः सकलसम्पदां दुर्गम् ।  
शमयतु निरर्गलं वो दुर्गमभवदुर्गतिं दुर्गः ॥  


इदानीं नित्यकर्म उपसंहरन् प्राप्तावसरं नैमित्तिकं वक्तुं   
प्रतिजानीते--  


इति नित्यविधिः प्रोक्तो नैमित्तिकमथोच्यते ॥ २८-१ ॥  


तत्र नैमित्तिकमेव लक्षयितुं परेषां नित्यद्वारेण तल्लक्षणस्य   
अतिव्याप्त्यादिदोषदुष्टत्वमाविष्करोति--  


नियतं भावि यन्नित्यं तदित्यस्मिन्विधौ स्थिते ।  
मुख्यत्वं तन्मयीभूतिः सर्वं नैमित्तिकं ततः ॥ २८-२ ॥  


ननु यदि नाम यदेव नियतं भवेत्, तदेव नित्यं तत्   
नियतभावित्वान्यथानुपपत्त्या सर्वस्य तन्मयीभाव एव   
अहर्निशमापद्येत । स्नानादौ प्रवृत्तस्य हि तदा कदाचिदपि विरतिर्न   
स्यात् नियतभावित्वात् तस्य । न च एवमस्ति, तन्न किञ्चिदपि नित्यं   
भवेत्, अपि तु सर्वं नैमित्तिकमेव--इत्याह--सर्वं नैमित्तिकं तत इति   
॥ २ ॥  

अथोच्यते दिनादिकल्पनानियमेन नित्यतेति यथाशंसं   
सायम्प्रातरादावेव सन्ध्यावन्दनादि--इत्याह--  


दिनादिकल्पनोत्थे तु नैयत्ये सर्वनित्यता ।  
दिनमासर्क्षवर्षादिनैयत्यादुच्यते तदा ॥ २८-३ ॥  


एवं तर्हि सर्वत्र दिनादिकल्पनानैयत्यस्य भावात् सर्वमेव   
नित्यमुच्यते--इत्याह--सर्वेत्यादि ॥३ ॥  

एवं परकृतं नैमित्तिकलक्षणं नित्यद्वारेण अपाकृत्य, स्वमतेन   
आह--  


अशङ्कितव्यावश्यन्तासत्ताकं जातुचिद्भवम् ।  
प्रमात्रनियतं प्राहुर्नैमित्तिकमिदं बुधाः ॥ २८-४ ॥  


इदं हि बुधा नैमित्तिकं प्राहुः--तल्लक्षणं कथितवन्तः   
यदशङ्कितव्या निश्चिता अत एव प्रत्यवायजिहासावैवश्यात्   
अवश्यन्तया भाविनी सत्ता स्वरूपं यस्य तत्तथेति । ननु नित्यमपि   
एवमित्यत्रापि अतिव्याप्तिरेव ?--इत्याह--जातुचिद्भवम् --इति   
कादाचित्कमित्यर्थः । ननु नित्यस्यापि कालनैयत्यादेवंरूपत्वमेवेति   
पुनरपि तदवस्थ एव स दोषः ?--इत्याह--प्रमात्रनियतमिति । नित्यं   
हि समय्यादीनां चतुर्णामपि नियतम्, इदं तु केषाञ्चिदेवेति ।   
यदुक्तम्--  

नित्यादित्रितयं कुर्याद् गुरुः साधक एव च ।  
नित्यमेव द्वयं चान्यद्यावज्जीवं शिवाज्ञया ॥"   

इति ॥४ ॥  

एवं नैमित्तिकं लक्षयित्वा प्रसङ्गान्नित्यमपि लक्षयति--  


सन्ध्यादि पर्वसम्पूजा पवित्रकमिदं सदा ।  
नित्यं नियतरूपत्वात्सर्वस्मिन् शासनाश्रिते ॥ २८-५ ॥  


इदं हि स्नानसन्ध्यावन्दनादि नित्यं यदेतदस्मद्दर्शनस्थे सर्वस्मिन्   
समय्यादिके सदा नियतरूपमेवेति ॥ ५ ॥  

न्यायबलोपनतश्च अयं प्रमात्रपेक्षो नित्यनैमित्तिकयोर्विभाग उक्तः,   
शास्त्रीयस्तु यथावचनमेव सर्वत्र प्रसिद्धः । तत्र नित्यविभागः   
प्रागेव सविस्तरमुक्तः, नैमित्तिकविभागस्तु इह प्रकान्त एव--इत्याह--  


ज्ञानशास्त्रगुरुभ्रतृतद्वर्गप्राप्तयस्तथा ।  
तज्जन्मसंस्क्रियाभेदाः स्वजन्मोत्सवसङ्गतिः ॥ २८-६ ॥  

श्राद्धं विपत्प्रतीकारः प्रमोदोऽद्भुतदर्शनम् ।  
योगिनीमेलकः स्वांशसन्तानाद्यैश्च मेलनम् ॥ २८-७ ॥  

शास्त्रव्याख्यापुरामध्यावसानानि क्रमोदयः ।  
देवतादर्शनं स्वाप्नमाज्ञा समयनिष्कृतिः ॥ २८-८ ॥  

इति नैमित्तिकं श्रीमत्तन्त्रसारे निरूपितम् ।  
त्रयोविंशतिभेदेन विशेषार्चानिबन्धनम् ॥ २८-९ ॥  


संस्क्रिया--गुर्वभिषेकदिनम् । अभेदः--परमशिवेन एक्यात् तन्मृतिदिनम्   
। उत्सवः--लौकिको महीमानादिः । विपदः--  
स्वशक्त्यपहारादिरूपायाः,  
प्रमोदः--हारितस्य पुनर्लाभादिना, अद्भुतस्य--विश्वक्षोभादेः ।   
अनेन च विपत्प्रतीकारादिना चतुष्टयेन शिवरात्रिसञ्ज्ञकमपि   
नैमित्तिकं सङ्गृहीतम् । तत्र हि एतदेव भगवतोऽभवत्--इत्याम्नायः   
। तच्च साधारण्येनैव सर्वशास्त्रेषु आम्नातमिति नेह   
स्वकण्ठेनोक्तम् । स्वांशसन्तानः--स्वमठिकासब्रह्मचारी । क्रमेति--प्रागुक्ततत्तच्चक्रात्मनः । स्वाप्नं देवतादर्शनमिति   
शुभस्वप्नदर्शनम्--इत्यर्थः । आज्ञा--स्वाभिषेकदिनम् ।   
समयनिष्कृतिरिति--प्रायश्चित्ताचरणम्--इत्यर्थः । एवं नैमित्तिकस्य  
विभागमभिधाय प्रयोजनमप्याह--विशेषार्चानिबन्धनमिति ॥९ ॥  

तदेवं सति प्राधान्यात् प्रथमं तावत् पर्वभेदानाह--  


तत्र पर्वविधिं ब्रूमो द्विधा पर्व कुलाकुलम् ।  
कुलाष्टककृतं पूर्वं प्रोक्तं श्रीयोगसञ्चरे ॥ २८-१० ॥  

अब्धीन्दुमुनिरित्येतन्माहेश्या ब्रह्मसन्ततेः ।  
प्रतिपत्पञ्चदश्यौ द्वे कौमार्या रसवह्नियुक् ॥ २८-११ ॥  

अब्धिरक्षीन्दु वैष्णव्या एन्द्य्रस्त्वस्त्रं त्रयोदशी ।  
वाराह्या रन्ध्ररुद्रौ द्वे चण्ड्या वस्वक्षियुग्मकम् ॥ २८-१२ ॥  

द्वे द्वे तिथी तु सर्वासां योगेश्या दशमी पुनः ।  
तस्या अप्यष्टमी यस्माद् द्वितिथिः सा प्रकीर्तिता ॥ २८-१३ ॥  

अन्याश्चाकुलपर्वापि वैपरीत्येन लक्षितम् ।  
कुलपर्वेति तद् ब्रूमो यथोक्तं भैरवे कुले ॥ २८-१४ ॥  

हैडरे त्रिकसद्भावे त्रिककालीकुलादिके ।  
योऽयं प्राणाश्रितः पूर्वं कालः प्रोक्तः सुविस्तरात् ॥ २८-१५ ॥  

स चक्रभेदसञ्चारे काञ्चित् सूते स्वसंविदम् ।  
स्वसंवित्पूर्णतालाभसमयः पर्व भण्यते ॥ २८-१६ ॥  

पर्व पूरण इत्येव यद्वा पॄ पूरणार्थकः ।  
पर्वशब्दो निरुक्तश्च पर्व तत्पूरणादिति ॥ २८-१७ ॥  

हैडरेऽत्र च शब्दोऽयं द्विधा नान्तेतरः श्रुतः ।  


पूर्वमिति--कुलपर्व । अब्धीन्दु--चतुर्दशी, मुनिः सप्तमी ।   
ब्रह्मसन्ततेरिति--ब्रह्म्याः । रसवह्नियुगिति षष्ठीतृतीयायुग्मम् ।   
अब्धिः--चतुर्थी, अक्षीन्दु द्वादशी । अस्त्रं--पञ्चमी । रन्ध्ररुद्रौ   
नवमी एकादशी च । वस्वक्षीति अष्टमी द्वितीया च । तस्या अपीति--  
न केवलं चामुण्डायाः, तेन अष्टमी उभयोरपि साधारणीत्यर्थः   
। एवं यो यस्मिंस्तिथौ सम्भूतः, तत् तस्य कुलपर्व--इति भावः ।   
यदुक्तम्--  

"यो यस्मिंस्तिथिसम्भूतस्तस्य सा कुलदेवता ।"   

इति । वैपरीत्येनेति अशुभकरी--शुभकरीतिवत्, वस्तुतः अकुले  
अशरीरे शक्तौ वा भवेत्--इति भावः । पूर्वमिति--षष्ठाह्निके   
सप्तमाह्निके च । अस्मिन्नेवार्थे पर्वशब्दं व्युत्पादयति--पर्वेत्यादिना   
।  
तेन "पर्व पूरणे" इत्यस्य अचि पर्वशब्दोऽकारान्तः । "पॄ   
पालनपूरणयोः" इत्यस्य औणादिके वनिपि नकारान्तः पर्वञ्छब्दः ।   
पूरणात्पर्व इति च निर्वचनम् । लक्ष्येऽप्येवम्--इत्याह--  
हैडरेऽत्रेत्यादि । अत्रेति--भैरवकुलादौ । तदुक्तं तत्र--  

"पूजनात् कुलपर्वेषु… ।"   

इति,  

"… कुलपर्वसु पूजनात् ॥"   

इति च ॥  

एतदभिज्ञाश्च सिद्धयोगिन्यादयोऽत्र पूजापराः--इत्याह--  


तच्चक्रचारनिष्णाता ये केचित् पूर्णसंविदः ॥ २८-१८ ॥  

तन्मेलकसमायुक्तास्ते तत्पूजापराः सदा ।  
योऽप्यतन्मय एषोऽपि तत्काले स्वक्रमार्चनात् ॥ २८-१९ ॥  

तद्योगिनीसिद्धसङ्घमेलकात् तन्मयीभवेत् ।  


अतन्मय इति--चक्रचाराद्यनिष्णातः--इत्यर्थः ॥  

एतदेव दृष्टान्तयति--  


यथा पेर्क्षणके तत्तद्द्रष्ट्टसंविदभेदिताम् ॥ २८-२० ॥  

क्रमोदितां सद्य एव लभते तत्प्रवेशनात् ।  
योगाभ्यासक्रमोपात्तां तथा पूर्णां स्वसंविदम् ॥ २८-२१ ॥  

लभन्ते सद्य एवैतत्संविदैक्यप्रवेशनात् ।  
तत्कालं चापि संवित्तेः पूर्णत्वात् कामदोग्धृता ॥ २८-२२ ॥  

तेन तत्तत्फलं तत्र काले सम्पूजयाचिरात् ।  


यथा हि द्रष्टॄणां प्रेक्षणकादौ तावति अंशे भेदविगलनात्   
क्रमिकतया स्थिता अपि कस्यचित् तत्कालमनुप्रविष्टस्यापि सद्य एव   
अभिन्ना संविदुदेति, तथा प्रकृतेऽप्येवम् । पर्वादौ हि पूर्णायाः   
संविदः कामधेनुप्रख्यत्वं येन अचिरादेव तत्कालं पूजावशात्  
तत्तत्फलमुदियात् ॥  

ननु सिद्धयोगिन्यादीनां पर्वादौ संविदः पारिपूर्ण्यात्   
तत्तत्फलमस्तु, अन्येषां पुनरेतत्कथं स्यात्?--इत्याशङ्कां   
प्रशमयितुं दृष्टान्तयति--  


यथा चिरोपात्तधनः कुर्वन्नुत्सवमादरात् ॥ २८-२३ ॥  

अतिथिं सोऽनुगृह्णाति तत्कालाभिज्ञमागतम् ।  
तथा सुफलसंसिद्धयै योगिनीसिद्धनायकाः ॥ २८-२४ ॥  

यत्नवन्तोऽपि तत्कालाभिज्ञं तमनुगृह्णते ।  


न च एतद्युक्तित एव सिद्धम्--इत्याह--  


उक्तं च तत्र तेनेह कुले सामान्यतेत्यलम् ॥ २८-२५ ॥  

यस्य यद्धृदये देवि वर्तते दैशिकाज्ञया ।  
मन्त्रो योगः क्रमश्चैव पूजनात् सिद्धिदो भवेत् ॥ २८-२६ ॥  

कुलाचारेण देवेशि पूज्यं सिद्धिविमुक्तये ।  
ये पर्वस्वेषु देवेशि तर्पणं तु विशेषतः ॥ २८-२७ ॥  

गुरूणां देवतानां च न कुर्वन्ति प्रमादतः ।  
दुराचारा हि ते दुष्टाः पशुतुल्या वरानने ॥ २८-२८ ॥  

अभावान्नित्यपूजाया अवश्यं ह्येषु पूजयेत् ।  
अटनं ज्ञानशक्त्यादिलाभार्थं यत्प्रकीर्तितम् ॥ २८-२९ ॥  

शक्तियागश्च यः प्रोक्तो वश्याकर्षणमारणम् ।  
तत्सर्वं पर्वदिवसेष्वयत्नेनैव सिद्ध्यति ॥ २८-३० ॥  

तत्सामान्यविशेषाभ्यां षोढा पर्व निरूपितम् ।  


तत्रेति--हैडरे । षोढेति--सामान्यतया सामान्यसामान्यतया   
सामान्यविशेषतया विशेषतया विशेषविशेषतया   
विशेषसामान्यतया चेति ॥  

तदेव दर्शयति--   


मासस्याद्यं पञ्चमं च श्रीदिनं परिभाष्यते ॥ २८-३१ ॥  

उत्कृष्टत्वात् पर्वदिनं श्रीपूर्वत्वेन भाष्यते ।  
समयो ह्येष यद्गुप्तं तन्नानुपपदं वदेत् ॥ २८-३२ ॥  

तुर्याष्टमान्यभुवनचरमाणि द्वयोरपि ।  
पक्षयोरिह सामान्यसामान्यं पर्व कीर्तितम् ॥ २८-३३ ॥  

यदेतेषु दिनष्वेव भविष्यद्ग्रहभात्मकः ।  
उभयात्मा विशेषः स्यात्तत्सामान्यविशेषता ॥ २८-३४ ॥  

सा चैकादशधैकस्मिन्नैकस्मिन्विभुनोदिता ।  
सजातीया तु सोत्कृष्टेत्येवं शम्भुर्न्यरूपयत् ॥ २८-३५ ॥  


अनुपपदं न वदेदिति । यदुक्तं प्राक्--  

"श्रीपूर्वं नाम वक्तव्यं… ।"   

इति । अन्येति--नवमी, भुवनेति--चतुर्दशी, चरमेति--पञ्चदशी ।   
सामान्यसामान्यमिति द्वयोरपि पक्षयोरनुगमात्, अत एव   
एकपक्षानुगामितया मासस्य आद्यं पञ्चमं चेति सामान्यतयैवोक्तम् ।   
उभयात्मेति--एतद्दिनत्वेऽपि ग्रहादेर्विशेषस्य भावात् । सेति--  
विशिष्टता । एकादशधेति--आश्वयुजशुक्लनवम्या भग्रहाद्यात्मनो   
विशेषस्याभावात् । यद्वक्ष्यति--  

"भग्रहसमयविशेषो नाश्वयुजे कोऽपि तेन तद्वर्जम् ।  
वेलाभग्रहकलना कथितैकादशसु मासेषु ॥"   

इति । एकस्मिन्नेकस्मिन्निति--शास्त्रे । सजातीयेति--यथा   
मार्गशीर्षनवमी । सा हि सामान्यसामान्यपर्वत्वेऽपि अमुमपि   
विशेषमावहति, अत एव उत्कृष्टेत्युक्तम् । एवमिति--सामान्यविशेषतया   
विशेषतया च ॥ ३५ ॥  

एतदेवात्र दर्शयति--  


कृष्णयुगं वह्निसितं श्रुतिकृष्णं वह्निसितमिति पक्षाः ।  
अर्केन्दुजीवचन्द्रा बुधयुग्मेन्द्वर्ककविगुरुविधु स्यात् ॥ २८-३६ ॥  

परफल्गुश्चैत्रमघे तिष्यः प्राक्फल्गुकर्णशतभिषजः ।  
मूलप्राजापत्ये विशाखिका श्रवणसञ्ज्ञया भानि ॥ २८-३७ ॥  

रन्ध्रे तिथ्यर्कपरे वसुरन्धेर् शशिवृषाङ्करसरन्ध्र्युगम् ।  
प्रथमनिशामध्यनिशे मध्याह्नशरा दिनोदयो मध्यदिनम् ॥ २८-३८ ॥  

प्रथमनिशेति च समयो मार्गशिरःप्रभृतिमासेषु ।  
कन्यान्त्यजाथ वेश्या रागवती तत्त्ववेदिनी दूती ॥ २८-३९ ॥  

व्याससमासात् क्रमशः पूज्याश्चक्रेऽनुयागाख्ये ।  


वह्नीति--त्रयः । श्रुतीति--चत्वारः । परफल्गुः उत्तरफल्गुनी ।   
चैत्रम् चित्रा रक्ष एव राक्षस इतिवत् । प्राक्फल्गुः पूर्वफल्गुनी ।   
कर्णः श्रवणः । प्राजापत्यम् रोहिणी । रन्ध्रे नवमीद्वयम् ।   
तिथिः पञ्चदशी, अर्का द्वादशी, परा त्रयोदशी । वसुः अष्टमी ।   
शशी प्रतिपत्, वृषाङ्का एकादशी, रसाः षष्ठी, शराः पञ्च   
। अत्र च मार्गशीर्षात् प्रभृति द्वादशसु मासेषु   
कृष्णपक्षादयः सर्व एव यथासङ्ख्येन योज्याः । यथा   
मार्गशीर्षे मासि कृष्णपक्षे आदित्यवारे उत्तरफल्गुनीनक्षत्रे   
नवम्यां प्रथमनिशार्धप्रहरद्वये  
पर्वत्वमिति । एवमत्र रसवृषाङ्कार्कपराख्यस्य तिथीनां   
चतुष्टयस्य भग्रहाद्यात्मकत्वात् विशेषरूपत्वमेव । शिष्टस्य तु   
नवम्यादेरुभयात्मकत्वात् सामान्यविशेषरूपत्वमिति । यदुक्तम्--   

"कृष्णायां मार्गशीर्षस्य नवम्यां रजनीमुखे ।  
आदित्योत्तरफल्गुन्योः पूर्वार्धप्रहरद्वयम् ॥  

पौषमासनवम्यां च कृष्णायामर्धरात्रगम् ।  
चित्राचन्द्रमसोर्योगे द्वितीयं पर्व पार्वति ॥  

पूर्णायां पञ्चदश्यां च माघस्यार्धनिशागमे ।  
योगे मघाबृहस्पत्योस्तृतीयं पर्व कौलिकम् ॥  

तिष्यचन्द्रमसोर्योगे द्वादश्यां फाल्गुने सिते ।  
चतुर्थं पर्व कथितं नभोमध्यगते रवौ ॥  

बुधस्य पूर्वफल्गुन्या योगे मध्यगते रवौ ।  
चैत्रशुक्लत्रयोदश्यां पञ्चमं पर्व चिन्तयेत् ॥  

वैशाखमासस्याष्टम्यां बुधश्रवणसङ्गमे ।  
मध्याह्ने कृष्णपक्षे च षष्ठं पर्व वरानने ॥  

ज्येष्ठमास्यसिते पक्षे नवम्यां मध्यवासरे ।  
चन्द्रवारुणयोर्योगे सप्तमं पर्व पार्वति ॥  

आषाढमासप्रतिपद्यर्के मध्याह्नगे सिते ।  
मूलभास्करयोर्योगे पर्वाष्टममुदाहृतम् ॥  

श्रावणे रोहिणीशुक्रयोगे चैकादशेऽहनि ।  
कृष्ण्पक्षे प्रभाते च नवमं पर्व भामिनि ॥  

विशाखाजीवसंयोगे षष्ठ्यां भाद्रपदे सिते ।  
मध्याह्नसमये देवि दशमं पर्व कौलिकम् ॥  

या शुक्लनवमी मासि भवेदाश्वयुजे प्रिये ।  
तस्यां तु ग्रहनक्षत्रवेलाकालो न गण्यते ॥  

एतदेकादशं पर्व कुलसिद्धिमहोदयम् ।  
कार्तिके मासि शुक्लायां नवम्यां रजनीमुखे ॥  

श्रवणेन्दुसमापत्तौ द्वादशं पर्व कीर्तितम् ।"   

इति । अन्त्यजेति--धीवरीमातङ्ग्याद्या । तत्त्ववेदिनीति--समयज्ञा ।   
तदुक्तम्--  

"धीवरीचक्रपूजा च रात्रौ कार्या विधानतः ।  
चक्रं सम्पूजयेद्देवि मातङ्गीकुलसम्भवम् ॥"   

इति,  

"शक्तयः समयज्ञाश्च दिनान्ते क्रीडयन्ति ताः ।"  

इति च ॥  

ननु इह पूजा नाम आदियागात् प्रभृति अनुयागपर्यन्तमुच्यते, सा च   
बहुकालनिर्वर्त्येति कथमसौ इयति समये पर्वसु सिद्ध्येत् ?--इत्याशङ्क्य   
आह--  


सर्वत्र च पर्वदिने कुर्यादनुयागचक्रमतिशयतः ॥ २८-४० ॥  

गुप्तागुप्तविधानादियागचर्याक्रमेण सम्पूर्णम् ।  
अनुयागः किल मुख्यः सर्वस्मिन्नेव कर्मविनियोगे ॥ २८-४१ ॥  

अनुयागकाललाभे तस्मात्प्रयतेत तत्परमः ।  


मुख्य इति--आदियागो हि   
पूजोपकरणभूतद्रव्योपहरणरूपत्वादेतदङ्गम्--इति भावः, तेन   
पर्ववेलायामनुयाग एव भरः कार्यः--इति तात्पर्यम् ॥  

ननु कस्मादत्र आश्वयुजे मासि भग्रहादियोगो नोक्तः ?--इत्याशङ्क्य   
आह--  


अग्रहसमयविशेषो नाश्वयुजे कोऽपि तेन तद्वर्जम् ॥ २८-४२ ॥  

वेलाभग्रहकलना कथितैकादशसु मासेषु ।  


अत एव अत्र विशेषविशेषवत्त्वम् ॥  

एवमन्यत्रापि विशेषविशेषत्वं दर्शयति--  


फाल्गुनमासे शुक्लं यत्प्रोक्तं द्वादशीदिनं पर्व ॥ २८-४३ ॥  

अग्रतिथिवेधयोगो मुख्यतमोऽसौ विशेषोऽत्र ।  


अग्रतिथिः त्रयोदशी । तदुक्तम्--  

"फाल्गुने द्वादशी शुक्ला सोमतिथियुता भवेत् ।  
सिद्धावप्यग्रतिथ्यंशे विशेषोऽत्र महानयम् ॥"   

इति ॥  

न केवलमत्रैव विशेषविशेषता, यावत् सर्वत्रापि--इत्याह--  


दिवसनिशे किल कृत्वा   

त्रिभागशः प्रथममध्यमापरविभागः ॥ २८-४४ ॥  

पूजाकालस्तत्र त्रिभागिते मुख्यतमः कालः ।  
यदि सङ्घटेत वेला मुख्यतमा भग्रहौ तथा चक्रम् ॥ २८-४५ ॥  

तद्याग आदियागस्तत्काम्यं पूजयैव पर्वसु सिद्ध्येत् ।  
दिनवेलाभग्रहकल्पनेन तत्रापि सौम्यरौद्रत्वम् ॥ २८-४६ ॥  

ज्ञात्वा साधकमुख्यस्तत्तत्कार्यं तदा तदा कुर्यात् ।  


इह किल पर्वतया अभिमतं दिनं निशां वा त्रिभागीकृत्य   
यथास्वं प्रथममध्यमापररूपभागत्रयान्यतरात्मा   
प्रत्यूषमध्याह्नप्रदोषलक्षणो यः पूजाकालः, तस्मिन्नपि   
त्रिभिर्विभक्ते यथास्वमेव प्रथमो मध्यमः परो वा मुख्यतमो यः   
पूजाकालः, तत्रैव पूज्यतया सम्मतं कन्यान्त्यजादीनां चक्रम् ।   
वेला भग्रहादयश्च मुख्यतमा यदि सङ्घटन्ते, तत् तस्मिन् क्षणे   
क्रियमाणो याग आदियागः प्रधानं यजनम्--इत्यर्थः ।   
तत्तस्माद्धेतोः पर्वसु विनापि योगं ज्ञानं वा पूजयैव काम्यं   
सिद्ध्येत्--अभीष्टसम्पत्तिः स्यात्--इत्यर्थः । तत्रापीति--  
विशेषविशेषात्मनि मुख्यतमेऽपि काले--इत्यर्थः । तत्तदिति--  
शान्त्युच्चाटनादि ॥  

ननु अत्रैव विभाजितं पूजाकालमतिक्रम्य तिथ्यादि यदि स्यात्, तदा   
किं प्रतिपत्तव्यम् ?--इत्याशङ्क्य आह--   


उक्तो योऽर्चाकालस्तं चेदुल्लङ्घ्य भग्रहतिथिः स्यात् ॥ २८-४७ ॥  

तमनादृत्य विशेषं प्रधानयेत्सामयमिति केचित् ।  


अत्रैव मतान्तरमाह--  


नेति त्वस्मद्गुरवो विशेषरूपा हि तिथिरिह न वेला ॥ २८-४८ ॥  


ननु अत्र तिथिरेव नाम का यस्या अपि विशेषत्वं स्यात् ?--इत्याशङ्क्य   
आह--  


संवेद्यरूपशशधरभागः संवेदकार्ककरनिकरैः ।  
यावान्यावति पूर्णः सा हि तिथिर्भग्रहैः स्फुटीभवति ॥ २८-४९ ॥  


इह यत्   

"प्रतिदिवसमेवमर्कात् स्थानविशेषेण शौक्ल्यपरिवृद्धिः ।  
भवति शशिन… ॥" (वृषम्। ४।४)   

इत्यादिज्योतिःशास्त्रोदितदृष्ट्या प्रमेयात्मनः शशिनो यावान्   
एकैककलारूपो भागः प्रमाणात्मनोऽर्कस्य करनिकरैर्यावति   
ऊनाधिकषष्टिघटिकात्मनि काले दृश्यभागे परभागे वा पूर्णः   
परिवृद्धशौक्ल्यः स्यात्, सा हि तिथिरुच्यते या भग्रहैः   
स्फुटीभवति  
विशिष्टतामासादयति--इत्यर्थः ॥ ४९ ॥  

अतश्च तिथेरेव मुख्यत्वम्--इत्याह--  


तस्मान्मुख्यात्र तिथिः सा च विशेष्या ग्रहर्क्षयोगेन ।  
वेलात्र न प्रधानं युक्तं चैतत्तथाहि परमेशः ॥ २८-५० ॥  

श्रीत्रिकभैरवकुलशास्त्रेषूचे न पर्वदिवसेषु ।  
वेलायोगं कञ्चन तिथिभग्रहयोगतो ह्यन्यम् ॥ २८-५१ ॥  


चो हेतौ । एतच्च आगमतोऽपि उपपादयितुमाह--युक्तं चैतदित्यादि ।   
तदुक्तं तत्र--   

"मासस्य मार्गशीर्षस्य या तिथिर्नवमी भवेत् ।  
कृष्णपक्षे सूर्ययुक्ता उत्तराफल्गुनीयुता ॥  

तस्यां विशेषसम्पूजा कर्तव्या साधकोत्तमैः ।"   

इत्यादि  

"कार्तिकस्य तु मासस्य शुक्ला या नवमी भवेत् ।  
चन्द्रश्रवणसंयोगे द्वादशं पर्व पूजयेत् ॥"  

इत्यन्तम् ॥५१ ॥  

अतश्च तिथेरेव मुख्यतया पूज्यत्वम्--इत्याह--  


भग्रहयोगाभावे तिथिस्तु पूज्या प्रधानरूपत्वात् ।  


तुर्हेतौ । यत् स्मृतिरपि--  

"…टिथिं यत्नेन याजयेत् ।"   

इति । अनेन च अत्र पर्वणां विशिष्टत्वेऽपि सामान्यरूपत्वमुक्तम् ॥  

एतदेव शास्त्रान्तरप्रसिद्धन्यायगर्भं दृष्टान्तयति--  


श्वेताभावे कृष्णच्छागालम्भं हि कथयन्ति ॥ २८-५२ ॥  


मीमांसका हि श्वेतं छागमालभेतेति चोदितः पशुः, यदि   
पशुरुपाकृतः पलायेत, अन्यं तद्वर्णं तद्वयसमालभेतेत्यादौ   
यदि तद्वर्ण एव न प्राप्येत, तदा "गुणाः प्रतिनिधीयन्ते   
च्छागादीनां न जातयः" इत्यादिनयेन अतद्वर्णस्यापि छागस्यैव   
आलम्भं कथयन्ति--इति वाक्यार्थः । एवं प्रकृतेऽपि   
भग्रहवेलादिविशिष्टा तिथिश्चेत् न भवेत्, तत्केवलैव पर्वतया इयं   
ग्राह्येति ॥५२ ॥  

नन्वत्र श्रीत्रिककुलादावनुक्तोऽपि भगवता वेलायोगः   
कथमूर्मिकुलादावभिधीयमानः सङ्गच्छताम् ?--इत्याशङ्क्य आह--  


यत्पुनरूर्मिप्रभृतिनि शास्त्रे वेलोदितापि तत्काम्यम् ।  
मुख्यतयोद्दिश्य विधिं तथा च तत्र पौषपर्वदिने ॥ २८-५३ ॥  

कृत्वार्चनमर्धनिशि ध्यात्वा जप्त्वा बहिर्गतस्य यथा ।  
आदेशः फलति तथा माघे चक्राद्वचः फलति ॥ २८-५४ ॥  

अचिरादभीष्टसिद्धिः पञ्चसु मैत्री धनं च मेलापः ।  
चक्रस्थाने क्रोधात् पाषाणस्फोटनेन रिपुनाशः ॥ २८-५५ ॥  

सिद्धादेशप्राप्तिर्मार्गान्तं कथ्यते विभुना ।  


एतदेव दर्शयति--तथा चेत्यादिना । पञ्चस्विति काकाक्षिन्यायेन   
योज्यम्, तेन फाल्गुनादाषाढान्तं पञ्चसु अभीष्टसिद्धिः,   
श्रावणान्मार्गशीर्षान्तुं च पञ्चसु क्रमेण मैत्र्यादीनि ।   
तदुक्तं तत्र पौषमासादिक्रमेण  

"पूजा तत्रैव यत्नेन रात्र्यर्धसमये प्रिये ।  
ध्यानयुक्तो भवेत्पश्चान्मन्त्रजप्यपरायणः ॥  

आदेशो जायते तस्य श्रुत्वासौ निष्क्रमेद् बहिः ।  
तत्राभिवाञ्छितं भद्रे प्रापयेन्नात्र संशयः ॥"   

इति,  

"रात्र्यर्धसमये मन्त्री विशेषात्तत्र पूजनात् ।  
भ्रममाणस्य चक्रस्य वचनं यत्पतिष्यति ॥  

तदविघ्नेन देवेशि सप्ताहात् सफलं भवेत् ।"   

इति,  

"दिनार्धे पूजनात्तत्र अभीष्टं सिद्ध्यतेऽचिरात् ।"   

इति,  

"यां सिद्धिमभिवाञ्छेत सा तस्य अचिराद्भवेत् ॥"   

इति,  

"प्रार्थितं सिद्ध्यते देवि… ।"   

इति,  

"मनोवाञ्छितसिद्धर्थं चक्रं सम्पूजयेत्प्रिये ।  
…टच्चक्रं पूज्य सिद्ध्यति ॥"   

इति,  

"पूजां वै वासरारम्भे कुर्वतोऽत्र विधानतः ।  
मैत्रीभावेन तिष्ठन्ति सर्वभूतानि तस्य च ॥"   

इति,  

"मध्याह्ने पूजनात्तत्र सौभाग्यधनधान्यतः ।  
वृद्धिर्भवति देवेशि… ॥"   

इति,  

"मेलापकं तु सर्वत्र तस्मिन्पर्वे भविष्यति ।"   

इति,  

"भूमावास्फोटयेत् क्रोधात्सञ्ज्ञया यस्य वै प्रिये ।  
पाषाणे स्फुटयेत् देवि तस्य मूर्धा तु सप्तधा ॥  

स्फुटते तु महाभागे सत्यं नास्त्यत्र संशयः ।  
निशि क्षेत्राटनाद्देवि सिद्धादेशमवाप्नुयात् ॥"   

इति च ॥  

ननु अत्र तिथौ भग्रहाद्यभावेऽपि भवन् वेलायोगः किमपेक्षणीयो न   
वा ?--इत्याशङ्क्य आह--   


भग्रहयोगाभावे वेलां तु तिथेरवश्यमीक्षेत ॥ २८-५६ ॥  

सा हि तथा स्फुटरूपा तिथेः स्वभावोदयं दद्यात् ।  


एवं षडंशयोगिनि दिने तु महता विशेषेण अर्चनं कुर्यात्--इत्याह-  
 


भग्रहतिथिवेलांशानुयायि सर्वाङ्गसुन्दरं तु दिनम् ॥ २८-५७ ॥  

यदि लभ्येत तदास्मिन्विशेषतमपूजनं रचयेत् ।  


सर्वाङ्गसुन्दरमित्यनेन अस्य अतीव दुर्लभत्वं प्रकाशितम् ॥  

ननु काम्यमेव केवलमधिकृत्य यदि यागोऽभिप्रेतः, तदिह   
नैमित्तिकप्रकरणेऽपि अवश्यन्तया तद्योगः कस्मादुक्तः ?--  
इत्याशङ्क्य आह--  


न च काम्यमेव केवलमेतत्परिवर्जने यतः कथितः ॥ २८-५८ ॥  

समयविलोपः श्रीमद्भैरवकुल ऊर्मिशास्त्रे च ।  
दुष्टा हि दुराचाराः पशुतुल्याः पर्व ये न विदुः ॥ २८-५९ ॥  


तदेवार्थद्वारेण पठति--दुष्टा हीत्यादि ॥५९ ॥  

ननु एतावतैव केवलकाम्याधिकारेण एतन्नोक्तमिति कुतोऽवगतम् ?--  
इत्याशङ्क्य आह--   


न च काम्यस्याकरणे स्याज्जातु प्रत्यवायित्वम् ।  
चो हेतौ ॥   

एवं पर्वविशेषमभिधाय चक्रचर्चां कर्तुमाह--  


तत्रानुयागसिद्धर्थं चक्रयागो निरूप्यते ॥ २८-६० ॥  

मूर्तियाग इति प्रोक्तो यः श्रीयोगीश्वरीमते ।  
नित्यं नैमित्तिकं कर्म यदत्रोक्तं महेशिना ॥ २८-६१ ॥  

सर्वत्र चक्रयागोऽत्र मुख्यः काम्ये विशेषतः ।  
ज्ञानी योगी च पुरुषः स्त्री वास्मिन्मूर्तिसञ्ज्ञके ॥ २८-६२ ॥  

यागे प्रयत्नतो योज्यस्तद्धि पात्रमनुत्तरम् ।  
तत्सम्पर्कात्पूर्णता स्यादिति त्रैशिरसादिषु ॥ २८-६३ ॥  


तदिति--ज्ञान्यादि ॥६३ ॥  

तदेव पठति--   


तेन सर्वं हुतं चेष्टं त्रैलोक्यं सचराचरम् ।  
ज्ञानिने योगिने वापि यो ददाति करोति वा ॥ २८-६४ ॥  

दीक्षोत्तरेऽपि च प्रोक्तमन्नं ब्रह्मा रसो हरिः ।  
भोक्ता शिव इति ज्ञानी श्वपचानप्यथोद्धरेत् ॥ २८-६५ ॥  

सर्वतत्त्वमयो भूत्वा यदि भुङ्क्ते स साधकः ।  
तेन भोजितमात्रेण सकृत्कोटिस्तु भोजिता ॥ २८-६६ ॥  

अथ तत्त्वविदेतस्मिन्यदि भुञ्जीत तत् प्रिये ।  
परिसङ्ख्या न विद्येत तदाह भगवाञ्छिवः ॥ २८-६७ ॥  

भोज्यं मायात्मकं सर्वं शिवो भोक्ता स चाप्यहम् ।  
एवं यो वै विजानाति दैशिकस्तत्त्वपारगः ॥ २८-६८ ॥  

तं दृष्ट्वा देवमायान्तं क्रीडन्त्योषधयो गृहे ।  
निवृत्तमद्यैवास्माभिः संसारगहनार्णवात् ॥ २८-६९ ॥  

यदस्य वक्त्रं सम्प्राप्ता यास्यामः परमं पदम् ।  
अन्येऽपानभुजो ह्यूर्ध्वे प्राणोऽपानस्त्वधोमुखः ॥ २८-७० ॥  

तस्मिन्भोक्तरि देवेशि दातुः कुलशतान्यपि ।  
आश्वेव परिमुच्यन्ते नरकाद्यातनार्णवात् ॥ २८-७१ ॥  


करोतीति--अर्थात् सेवादि । कोटिरिति--अर्थात् ब्रह्मणानाम् । यदुक्तम्--  

"चतुर्वेदार्थविदुषां ब्रह्मणानां महात्मनाम् ।  
आचार्ये भोजिते देवि कोटिर्भवति भोजिता ॥"   

इति । एतस्मिन्निति--चक्रयागे । अन्य इति--अतत्त्वपारगाः । अपानभुज  
इति--अधःपातदायिनीं भोग्यरूपतामेव अनुसन्दधानाः--इत्यर्थः ।   
अत एवोक्तमपानस्त्वधोमुख इति । तदुक्तम्--  

"धर्मेण गमनमूर्ध्वं गमनमधस्ताद्भवत्यधर्मेण ।" (साम्। का।)  

इति । तस्मिन्निति प्राणभुजि तत्त्वपारगे ॥ ७१ ॥  

ज्ञानिनश्च सर्वत्रैव अविगीतमुत्कृष्टत्वम्--इत्याह--  


श्रीमन्निशाटनेऽप्युक्तं कथनान्वेषणादपि ।  
श्रोत्राभ्यन्तरसम्प्राप्ते गुरुवक्त्राद्विनिर्गते ॥ २८-७२ ॥  

मुक्तस्तदैव काले तु यन्त्रं तिष्ठति केवलम् ।  
सुरापः स्तेयहारी च ब्रह्महा गुरुतल्पगः ॥ २८-७३ ॥  

अन्त्यजो वा द्विजो वाथ बालो वृद्धो युवापि वा ।  
पर्यन्तवासी यो ज्ञानी देशस्यापि पवित्रकः ॥ २८-७४ ॥  

तत्र सन्निहितो देवः सदेवीकः सकिङ्करः ।  


सुराप इत्यादिना अस्य महापातकित्वमपि अगण्यमेव--इति भावः ॥  

अतश्च ज्ञानिनमेव आश्रित्य मूर्तियागं कुर्यात्--इत्याह--  


तस्मात्प्राधान्यतः कृत्वा गुरुं ज्ञानविशारदम् ॥ २८-७५ ॥  

मूर्तियागं चरेत्तस्य विधिर्योगीश्वरीमते ।  


विधिरिति--कर्म, अत एव अनेन चक्रार्चनमपि आसूत्रितम् ॥  

स च कदा कार्यो किंविधिश्च--इत्याह--  


पवित्रारोहणे श्राद्धे तथा पर्वदिनेष्वलम् ॥ २८-७६ ॥  

सूर्यचन्द्रोपरागादौ लौकिकेष्वपि पर्वसु ।  
उत्सवे च विवाहादौ विप्राणां यज्ञकर्मणि ॥ २८-७७ ॥  

दीक्षायां च प्रतिष्ठायां समयानां विशोधने ।  
कामनार्थं च कर्तव्यो मूर्तियागः स पञ्चधा ॥ २८-७८ ॥  


उत्सव इति--स्वगुरुजन्मदिनादौ ॥ ७८ ॥  

पञ्चधात्वमेव दर्शयति--  


केवलो यामलो मिश्रश्चक्रयुग्वीरसङ्करः ।  
केवलः केवलैरेव गुरुभिर्मिश्रितः पुनः ॥ २८-७९ ॥  

साधकाद्यैः सपत्नीकैर्यामलः स द्विधा पुनः ।  
पत्नीयोगात् क्रयानीतवेश्यासंयोगतोऽथवा ॥ २८-८० ॥  

चक्रिण्याद्याश्च वक्ष्यन्ते शक्तियोगाद्यथोचिताः ।  
तत्संयोगाच्चक्रयुक्तौ यागः सर्वफलप्रदः ॥ २८-८१ ॥  

सर्वैस्तु सहितो यागो वीरसङ्कर उच्यते ।  


सपत्नीकैरिति--अर्थात् गुर्वादिभिश्चतुर्भिरपि । पत्न्यो--विवाहिताः ।   
वक्ष्यन्ते इति--  

"मातङ्गकृष्णसौनिककान्दुकचार्मिकविकोशिघातुविभेदाः ।  
मात्स्यिकचाक्रिकसहितास्तेषां पत्न्यो नवात्र नवयागे ॥"  

इत्यादिना एकान्नत्रिंशाह्निके । चक्रयुक्त इति--चक्रयुक् । सर्वैरिति--  
एवमुक्तैः पुंस्त्रीरूपैः ॥ अत्रैव उपवेशने क्रमं दर्शयति--  


मध्ये गुरुर्भवेत्तेषां गुरुवर्गस्तदावृतिः ॥ २८-८२ ॥  

तिस्र आवृतयो बाह्ये समय्यन्ता यथाक्रमम् ।  
पङ्क्तिक्रमेण वा सर्वे मध्ये तेषां गुरुः सदा ॥ २८-८३ ॥  

तदा तद्गन्धधूपस्रक्समालम्भनवाससा ।  
पूज्यं चक्रानुसारेण तत्तच्चक्रमिदं त्विति ॥ २८-८४ ॥  


तदावृतिरिति--गुरुवर्गावरणम्--इत्यर्थः । सदेति--आवृतिक्रमे   
पङ्क्तिक्रमे वा । तत्तच्चक्रमिति--गुरुसाधकादिरूपं पूज्यतया   
सम्मतम् ॥८४ ॥  

तदेव उदाहरति--   


एकारके यथा चक्रे एकवीरविधिं स्मरेत् ।  
द्व्यरे यामलमन्यत्र त्रिकमेवं षडस्रके ॥ २८-८५ ॥  

षड्योगिनीः सप्तकं च सप्तारेऽष्टाष्टके च वा ।  
अन्यद्वा तादृशं तत्र चक्रे तादृक्स्वरूपिणि ॥ २८-८६ ॥  

ततः पात्रेऽलिसम्पूर्णे पूर्वं चक्रं यजेत्सुधीः ।  
आधारयुक्ते नाधाररहितं तर्पणं क्वचित् ॥ २८-८७ ॥  

आधारेण विना भ्रंशो न च तुष्यन्ति रश्मयः ।  


अन्यत्रेति--त्र्यरे । तादृशमिति--तत्तन्नियतसङ्ख्याकम्--इत्यर्थः ।   
पूर्वमिति--प्रथमं प्रधानं वा ॥ एतदेव उपपादयति--  


प्रेतरूपं भवेत्पात्रं शाक्तामृतमथासवः ॥ २८-८८ ॥  

भोक्त्री तत्र तु या शक्तिः स शम्भुः परमेश्वरः ।  
अणुशक्तिशिवात्मेत्थं ध्यात्वा सम्मिलितं त्रयम् ॥ २८-८९ ॥  

ततस्तु तर्पणं कार्यमावृतेरावृतेः क्रमात् ।  
प्रतिसञ्चरयोगेन पुनरन्तः प्रवेशयेत् ॥ २८-९० ॥  

यावद्गुर्वन्तिकं तद्धि पूर्णं भ्रमणमुच्यते ।  


आवृतेरावृतेरिति--आवरणचतुष्टयस्यापि--इत्यर्थः । क्रमादिति--न   
तु अनन्तरोल्लङ्घनेन--इत्यर्थः । प्रतिसञ्चरः--प्रतीपं सञ्चरणम्   
। तद्धि पूर्णं भ्रमणमिति सृष्टिसंहारक्रमोभयात्मक एकः   
सञ्चारः--इत्यर्थः ॥  

तर्पणे च अत्र क्रममाह--  


तत्रादौ देवतास्तर्प्यास्ततो वीरा इति क्रमः ॥ २८-९१ ॥  

वीरश्च वीरशक्तिश्चेत्येवमस्मद्गुरुक्रमः ।  
ततोऽवदंशान्विविधान् मांसमत्स्यादिसंयुतान् ॥ २८-९२ ॥  

अग्रे तत्र प्रविकिरेत् तृप्त्यन्तं साधकोत्तमः ।  
पात्राभावे पुनर्भद्रं वेल्लिताशुक्तिमेव च ॥ २८-९३ ॥  

पात्रे कुर्वीत मतिमानिति सिद्धामते क्रमः ।  


तदेव दर्शयति--   


दक्षहस्तेन भद्रं स्याद्वेल्लिता शुक्तिरुच्यते ॥ २८-९४ ॥  

दक्षहस्तस्य कुर्वीत वामोपरि कनीयसीम् ।  
तर्जन्यङ्गुष्ठयोगेन दक्षाधो वामकाङ्गुलीः ॥ २८-९५ ॥  

निःसन्धिबन्धौ द्वावित्थं वेल्लिता शुक्तिरुच्यते ।  
ये तत्र पानकाले तु बिन्दवो यान्ति मेदिनीम् ॥ २८-९६ ॥  

तैस्तुष्यन्ति हि वेतालगुह्यकाद्या गभस्तयः ।  
धारया भैरवस्तुष्येत् करपानं परं ततः ॥ २८-९७ ॥  

प्रवेशोऽत्र न दातव्यः पूर्वमेव हि कस्यचित् ।  
प्रमादात्तु प्रविष्टस्य विचारं नैव चर्चयेत् ॥ २८-९८ ॥  

एवं कृत्वा क्रमाद्यागमन्ते दक्षिणया युतम् ।  
समालम्भनताम्बूलवस्त्राद्यं वितरेद्बुधः ॥ २८-९९ ॥  

रूपकार्धात् परं हीनां न दद्याद्दक्षिणां सुधीः ।  
समयिभ्यः क्रमाद् द्विद्विगुणा गुर्वन्तकं भवेत् ॥ २८-१०० ॥  

एष स्यान्मूर्तियागस्तु सर्वयागप्रधानकः ।  
काम्ये तु संविधौ सप्तकृत्वः कार्यस्तथाविधः ॥ २८-१०१ ॥  


दक्षहस्तेनेति--अर्थात् निविडोन्नतसङ्कुचिताङ्गुलीकेन ।   
तर्जन्यङ्गुष्ठयोगेनेति--अर्थात् वामकरसम्बन्धिना, तेन   
वामोपरिस्थितां दक्षकनीयसीं तत्तर्जन्यङ्गुष्ठाभ्यामेव   
बद्धां कृत्वा अयं सन्निवेशः स्यात् । तदुक्तम्--  

"अथ पात्रविधिर्नास्ति ततः कुर्यादमुं विधिम् ।  
भद्रं वेल्लितशुक्तिर्वा पानं वै तत्र शस्यते ॥  

दक्षिणेन भवेद्भद्रं हस्तेन परमेश्वरि ।  
द्वाभ्यां चैव तु कर्तव्या वेल्लिशुक्तिर्महाफला ॥  

दक्षिणे या कनिष्ठा तां कृत्वा वामस्य चोपरि ।  
हस्तस्य तु वरारोहे तर्जन्यङ्गुष्ठयोगतः ॥  

कृत्वा वामस्य चाङ्गुल्यो दक्षिणाधो व्यवस्थिताः ।  
निःसन्धि वेल्लिशुक्तिं तु कृत्वा पानं प्रसिद्ध्यति ॥"   

इति । अत्रेति--चक्रयागे । रूपकम् दीनारः ॥१०१ ॥  

सप्तकृत्वः करणे प्रयोजनमाह--  


जानन्ति प्रथमं गेहं ततस्तस्य समर्थताम् ।  
बलाबलं ततः पश्चाद्विस्मयन्तेऽत्र मातरः ॥ २८-१०२ ॥  

ततोऽपि सन्निधीयन्ते प्रीयन्ते वरदास्ततः ।  
देवीनामथ नाथस्य परिवारयुजोऽप्यलम् ॥ २८-१०३ ॥  

वल्लभो मूर्तियागोऽयमतः कार्यो विपश्चिता ।  
रात्रौ गुप्ते गृहे वीराः शक्तयोऽन्योन्यमप्यलम् ॥ २८-१०४ ॥  

असङ्केतयुजो योज्या देवताशब्दकीर्तनात् ।  
अलाभे मूर्तिचक्रस्य कुमारीरेव पूजयेत् ॥ २८-१०५ ॥  

काम्यार्थे तु न तां व्यङ्गां स्तनपुष्पवतीं तथा ।  
प्रतिपच्छ्रुतिसञ्ज्ञे च चतुर्थी चोत्तरात्रये ॥ २८-१०६ ॥  

हस्ते च पञ्चमी षष्ठी पूर्वास्वथ पुनर्वसौ ।  
सप्तमी तत्परा पित्र्ये रोहिण्यां नवमी तथा ॥ २८-१०७ ॥  

मूले तु द्वादशी ब्रह्मे भूताश्विन्यां च पूर्णिमा ।  
धनिष्ठायाममावस्या सोऽयमेकादशात्मकः ॥ २८-१०८ ॥  

अर्कादित्रयशुक्रान्यतमयुक्तोऽप्यहर्गणः ।  
योगपर्वेति विख्यातो रात्रौ वा दिन एव वा ॥ २८-१०९ ॥  

योगपर्वणि कर्तव्यो मूर्तियागस्तु सर्वथा ।  
यः सर्वान्योगपर्वाख्यान् वासरान् पूजयेत्सुधीः ॥ २८-११० ॥  

मूर्तियागेन सोऽपि स्यात् समयी मण्डलं विना ।  
इत्येष मूर्तियागः श्रीसिद्धयोगीश्वरीमते ॥ २८-१११ ॥  


समर्थतामिति--यागादौ । बलाबलमिति--वीरकर्मसु   
सामर्थ्यमसामर्थ्यं च । विस्मयन्ते इति एवंविधा अपि मर्त्या   
भवन्तीत्याश्चर्यं मन्वते--इत्यर्थः । मातर इति--सर्वसम्बन्धः ।  
तदुक्तम्--   

"प्रथमे मूर्तियागे तु वेश्म जानन्ति साधके ।  
द्वितीये तस्य सामर्थ्यं तृतीये तु बलाबलम् ॥  

चतुर्थे विस्मयं यान्ति देवि ता मातरः स्वयम् ।  
पञ्चमे तस्य गत्वा तु विशन्ति गृहमध्यतः ॥  

षष्ठे तु प्रीतिमायान्ति सप्तमे तु वरप्रदाः ।  
वाञ्छितं तस्य दास्यन्ति आयुरारोग्यसम्पदः ॥"   

इति । देवताशब्दकीर्तनादसङ्केतयुजः कस्माच्चिदभिधानात्   
लौकिकशब्दव्यवहारशून्याः--इत्यर्थः, अत एवोक्तम्--गुप्त इति ।   
श्रुतिसञ्ज्ञ इति--श्रवणे । उत्तरात्रये इति--तदेकतमयुक्ते--इत्यर्थः   
। एवं पूर्वास्वपि ज्ञेयम् । तत्परेत्यष्टमी, पित्र्य इति--मघासु ।   
ब्रह्म इति  

"केन्द्रायाष्टधनेषु भूमितनयात्स्वात्मत्रिषु ब्रह्मणः ।"  

इति ब्रह्मणशब्देन जीवस्याभिधानात् तद्दैवते तिष्ये--इत्यर्थः ।   
भूतेति--चतुर्दशी । अर्कादित्रयेति--अर्कश्च तदादि च त्रयं   
चन्द्रभौमबुधलक्षणम्--इत्यर्थः । एवमेतद्ग्रहपञ्चकादेकतमेन   
युक्तो यथोक्ततिथिनक्षत्रोपलक्षितोऽहर्गणो योगपर्वेति   
विख्यातस्तन्नाम--इत्यर्थः । यदुक्तम्--   

नवमी रोहिणीयोगे पुष्ये चैव चतुर्दशी ।  
हस्ते च पञ्चमी ज्ञेया मूले तु द्वादशी भवेत् ॥  

श्रवणे प्रतिपत्सिद्धा चतुर्थी चोत्तरात्रये ।  
पूर्वासु सिद्धिदा षष्ठी मघासु पुनरष्टमी ॥  

अश्विन्यां पूर्णिमा ज्ञेया वसुना सप्तमी स्मृता ।  
धनिष्ठायाममावास्या ज्ञात्वा चैवं वरानने ॥  

सोमे शुक्रे तथादित्ये बुधे चैवाथ लोहिते ।  
कर्तव्यं वारगणनम्… ॥"   

इति ॥ १११ ॥  

एवं चक्रार्चनमभिधाय पवित्रकविधिमभिधातुमाह--  



अथोच्यते शिवेनोक्तः पवित्रकविधिः स्फुटः ।  
श्रीरत्नमालात्रिशिरःशास्त्रयोः सूचितः पुनः ॥ २८-११२ ॥  

श्रीसिद्धाटनसद्भावमालिनीसारशासने ।  
तत्र प्राधान्यतः श्रीमन्मालोक्तो विधिरुच्यते ॥ २८-११३ ॥  


सूचित इति--श्रीसिद्धादौ साक्षादनभिधानात् । प्राधान्यत इति--  
स्फुटत्वाविशेषेऽपि तदुत्पत्त्यादेरत्र आधिक्येन उक्तेः ॥ ११३ ॥  

तदेव आह--   


क्षीराब्धिमथनोद्भूतविषनिद्राविमूर्च्छितः ।  
नागराजः स्वभुवने मेघकाले स्म नावसत् ॥ २८-११४ ॥  

केवलं तु पवित्रोऽयं वायुभक्षः समाः शतम् ।  
दिव्यं दशगुणं नाथं भैरवं पर्यपूजयत् ॥ २८-११५ ॥  

व्यजिज्ञपच्च तं तुष्टं नाथं वर्षास्वहं निजे ।  
पाताले नासितुं शक्तः सोऽप्येनं परमेश्वरः ॥ २८-११६ ॥  

नागं निजजटाजूटपीठगं पर्यकल्पयत् ।  
ततः समस्तदेवौघैर्धारितोऽसौ स्वमूर्धनि ॥ २८-११७ ॥  

महतां महितानां हि नाद्भुता विश्वपूज्यता ।  
तस्मान्महेशितुर्मूर्ध्नि देवतानां च सर्वशः ॥ २८-११८ ॥  

आत्मनश्च पवित्रं तं कुर्याद्यागपुरःसरम् ।  
दश कोट्यो न पूजानां पवित्रारोहणे समाः ॥ २८-११९ ॥  

वृथा दीक्षा वृथा ज्ञानं गुर्वाराधनमेव च ।  
विना पवित्राद्येनैतद्धरेन्नागः शिवाज्ञया ॥ २८-१२० ॥  

तस्मात्सर्वप्रयत्नेन स कार्यः कुलवेदिभिः ।  


पवित्रोऽयमिति तच्छब्दव्यपदेश्यः--इत्यर्थः । यदुक्तम्--  

"तेनास्म्याराधितो देवि पवित्रेण महात्मना ।"   

इति,  

"पवित्रो नाम नागेन्द्रो ज्येष्ठो भ्रतास्ति वासुकेः ।"  

इति च । पवित्रेणेति पाठे तु पञ्चगव्यादिनेति--व्याख्येयम् । समाः   
शतं दशगुणमिति वर्षसहस्रम्--इत्यर्थः । तदुक्तम्--  

"दिव्यवर्षसहस्रं तु वायुभक्षो महाबलः ।"   

इति । कुर्यादिति--गुर्वादिः । दशेत्यादिना प्रयोजनमुक्तम् ॥  

कदा कार्यः--इत्याह--   


आषाढशुक्लान्मिथुनकर्कटस्थे रवौ विधिः ॥ २८-१२१ ॥  

कर्तव्यः सोऽनिरोधेन यावत्सा तुलपूर्णिमा ।  
तुलोपलक्षितस्यान्त्यं कार्तिकस्य दिनं मतम् ॥ २८-१२२ ॥  

कुलशब्दं पठन्तोऽन्ये व्याख्याभेदं प्रकुर्वते ।  


मिथुनेत्याद्युपलक्षणम्, तेन सिंहादिस्थेऽपि । अनिरोधेनेति--  
अविच्छेदेन--इत्यर्थः । तुलोपलक्षितस्येति--कार्तिके हि तुलागत एव   
रविर्भवेत्--इति भावः ॥  

तमेव व्याख्याभेदं दर्शयति--  


नित्यातन्त्रविदः कृष्णं कार्तिकाच्चरमं दिनम् ॥ २८-१२३ ॥  

कुलस्य नित्याचक्रस्य पूर्णत्वं यत्र तन्मतम् ।  


यदुक्तम्--   

"दीपपर्वणि कर्त्तव्यं विधानमिदमुत्तमम् ।  
कुलं शक्तिः समाख्याता सा च नित्या प्रकीर्तिता ॥"  

इत्याद्युपक्रम्य   

"मध्यमे वा सदा देवि सर्वारिष्टनिवृत्तये ।  
अनेन तु विधानेन नित्याचक्रं प्रपूजयेत् ॥"   

इत्यन्तम् ॥  

एवमेकीयं मतं प्रदर्श्य, अन्यदप्याह--  


माघशुक्लान्त्यदिवसः कुलपर्वेति तन्मतम् ॥ २८-१२४ ॥  

पूर्णत्वं तत्र चन्द्रस्य सा तिथिः कुलपूर्णिमा ।  


ननु कुलपर्वत्वं चन्द्रस्य पूर्णत्वं तिथ्यन्तरेष्वप्यस्ति, तत् कथं   
माघपूर्णिमैव कुलपूर्णिमाशब्देनोच्यते?--इत्याशङ्क्य आह--  


दक्षिणोत्तरगः कालः कुलाकुलतयोदितः ॥ २८-१२५ ॥  

कुलस्य तस्य चरमे दिने पूर्णत्वमुच्यते ।  


इह फाल्गुनमासादारभ्य संवत्सरस्य ऋतूनां च उदय इति   
श्रावणमासं यावत् षट् पूर्णिमा उत्तरायणम् ।   
भाद्रपदादारभ्य च माघमासं यावत् षडेव पूर्णिमा   
दक्षिणायनम् । यतः कुलशब्दवाच्यस्य दक्षिणायनस्य   
माघान्त्यदिवसे पूर्णत्वमस्तीत्युक्तम् । यच्छ्रुतिः--  

"मुखं वा एतत्संवत्सरस्य यत्फाल्गुनी पौर्णमासी ।"   

इति । तथा   

"फाल्गुनपूर्णमास आधेय एतद्वा ऋतूनां मुखम् ।"   

इति ॥  

अतश्चेदमप्युक्तं भवति--इत्याह--  


दक्षिणायनषण्मासकर्तव्यत्वमतो विधौ ॥ २८-१२६ ॥  

पवित्रके प्रकाशत्वसिद्ध्यै कृष्णस्य वर्त्मनः ।  


कृष्णस्येति--तमोरूपसमयलोपाद्यात्मनः ॥  

एवमेतत् प्रसङ्गादभिधाय प्रकृतमेव आह--  


तदेतद्बहुशास्त्रोक्तं रूपं देवो न्यरूपयत् ॥ २८-१२७ ॥  

एकेनैव पदेन श्रीरत्नमालाकुलागमे ।  
तदत्र समये सर्वविधिसम्पूरणात्मकः ॥ २८-१२८ ॥  

पवित्रकविधिः कार्यः शुक्लपक्षे तु सर्वथा ।  


बहु इति वैदिकात्प्रभृति--इत्यर्थः ॥  

ननु   

नभस्यनभसोर्मध्ये पक्षयोः कृष्णशुक्लयोः ।"  

इत्याद्युक्त्या कृष्णपक्षेऽपि अयं विधिः कर्तव्यत्वेनोक्तः,   
तत्कथमिहान्यथोक्तम् ?--इत्याशङ्क्य आह--   


पूरणं शक्तियोगेन शक्त्यात्म च सितं दलम् ॥ २८-१२९ ॥  

दक्षिणायनसाजात्यात् तेन तद्विधिरुच्यते ।  
एकद्वित्रिचतुःपञ्चषड्लतैकतमं महत् ॥ २८-१३० ॥  

हेमरत्नाङ्कितग्रन्थि कुर्यान्मुक्तापवित्रकम् ।  
सौवर्णसूत्रं त्रिगुणं सैकग्रन्थिशतं गुरौ ॥ २८-१३१ ॥  

परे गुरौ तु त्र्यधिकमध्यब्धि परमेष्ठिनि ।  
प्राक्सिद्धाचार्ययोगेश विषये तु रसाधिकम् ॥ २८-१३२ ॥  

अष्टाधिकं शिवस्योक्तं चित्ररत्नप्रपूरितम् ।  
विद्यापीठाक्षसूत्रादौ गुरुवच्छिववत् पुनः ॥ २८-१३३ ॥  

वटुके कनकाभावे रौप्यं तु परिकल्पयेत् ।  
पाट्टसूत्रमथ क्षौमं कार्पासं त्रित्रितानितम् ॥ २८-१३४ ॥  

तस्मान्नवगुणात् सूत्रात् त्रिगुणादिक्रमात् कुरु ।  
चण्डांशुगुणपर्यन्तं ततोऽपि त्रिगुणं च वा ॥ २८-१३५ ॥  

तेनाष्टादशतन्तूत्थमधमं मध्यमं पुनः ।  
अष्टोत्तरशतं तस्मात् त्रिगुणं तूत्तमं मतम् ॥ २८-१३६ ॥  

ग्रन्थयस्तत्त्वसङ्ख्याताः षडध्वकलनावशात् ।  
यद्वा व्याससमासाभ्यां चित्राः सद्गन्धपूरिताः ॥ २८-१३७ ॥  

विशेषविधिना पूर्वं पूजयित्वार्पयेत्ततः ।  
पवित्रकं समस्ताध्वपरिपूर्णत्वभावनात् ॥ २८-१३८ ॥  

गुर्वात्मनोर्जानुनाभिकण्ठमूर्धान्तगं च वा ।  
ततो महोत्सवः कार्यो गुरुपूजापुरसरः ॥ २८-१३९ ॥  

तर्प्याः शासनगाः सर्वे दक्षिणावस्त्रभोजनैः ।  
महोत्सवः प्रकर्तव्यो गीतनृत्तात्मको महान् ॥ २८-१४० ॥  

चातुर्मास्यं सप्तदिनं त्रिदिनं वाप्यलाभतः ।  
तदन्ते क्षमयेद्देवं मण्डलादि विसर्जयेत् ॥ २८-१४१ ॥  

वह्निं च पश्चात्कर्तव्यश्चक्रयागः पुरोदितः ।  
मासे मासे चतुर्मासे वर्षे वापि पवित्रकम् ॥ २८-१४२ ॥  

सर्वथैव प्रकर्तव्यं यथाविभवविस्तरम् ।  


सितं दलमिति--सितः पक्षः । उच्यते इति--अस्मच्छास्त्रे हि एवं   
श्रुतिरस्ति --इत्याशयः । परे गुराविति--परमगुरौ । अध्यब्धीति--  
चतुरधिकमित्यर्थः । रसाः षट् । चित्ररत्नप्रपूरितमिति- अर्थात्   
ग्रन्थिस्थाने । पाट्टसूत्रमिति--अर्थात् रूप्याभावेऽपि ।   
चण्डांशवो--द्वादश । ततोऽपि त्रिगुणमिति--  
चतुर्विंशत्यधिकशतत्रयात्मकम्--इत्यर्थः । तन्त्विति--यत्र   
यादृशोऽभिमताः । षडध्वेति--तेन कलासङ्ख्यया पञ्चग्रन्थयो   
यावद् भुवनसङ्ख्यया अष्टादशोत्तरं शतम् व्यास समासाभ्यामिति--तत्त्वसङ्ख्यया व्यासः, कलासङ्ख्यया तु समास--इत्यर्थः । चित्रा   
इति--कुङ्कुमाद्यरुणीकृतत्वात्, अत एवोक्तम्--सद्गन्धपूरिता इति ।   
चातुर्मास्यमिति--चतुर्षु मासेषु--इत्यर्थः ॥   

सर्वथैव अस्य कर्तव्यत्वमुपोद्बलयति--  


वित्ताभावे पुनः कार्यं काशैरपि कुशोम्भितैः ॥ २८-१४३ ॥  

सति वित्ते पुनः शाठ्यं व्याधये नरकाय च ।  


ननु   

"अभावान्नित्यपूजाया अवश्यं ह्येषु पूजयेत् ।"  

इत्याद्युक्त्या नित्यलोपपूरणाय पर्वसु पूजनमुक्तं तत्किं   
पवित्रकेणापि ?--इत्याशङ्क्य आह--   


नित्यपूजासु पूर्णत्वं पर्वपूजाप्रपूरणात् ॥ २८-१४४ ॥  

तत्रापि परिपूर्णत्वं पवित्रकसमर्चनात् ।  


नन्वेवं पवित्रकस्यापि लोपे किं स्यात् ?--इत्याशङ्क्य आह--  


पवित्रकविलोपे तु प्रायश्चित्तं जपेत्सुधीः ॥ २८-१४५ ॥  

सुशुद्धः सन्पुनः कुर्यादित्याज्ञा परमेशितुः ।  


एवं श्रीरत्नमालायामुक्तं पवित्रकविधिमभिधाय,   
श्रीत्रिशिरोभैरवीयमप्याह--  


अथ त्रिशिरसि प्रोक्तो लिख्यते तद्विधिः स्फुटः ॥ २८-१४६ ॥  


तदेवाह--   


त्रिप्रमेयस्य शैवस्य पञ्चपञ्चात्मकस्य वा ।  
दशाष्टादशभेदस्य षट्स्रोतस इहोच्यते ॥ २८-१४७ ॥  


त्रिप्रमेयस्येति--नरशक्तिशिवात्मकत्वात् । पञ्चपञ्चात्मकस्येति--  
तन्त्रप्रक्रियया वक्त्रतया, विशेषप्रक्रियया वामेश्यादितया च   
एवंरूपस्य--इत्यर्थः । षट्स्रोतस इति--पिचुवक्त्रेण सह ॥ १४७ ॥  

तत्र अधिकारिनिर्देशाय आह--  


ये नराः समयभ्रष्टा गुरुशास्त्रादिदूषकाः ।  
नित्यनैमित्तिकाद्यन्यपर्वसन्धिविवर्जिताः ॥ २८-१४८ ॥  

अकामात् कामतो वापि सूक्ष्मपापप्रवर्तिनः ।  
तेषां प्रशमनार्थाय पवित्रं क्रियते शिवे ॥ २८-१४९ ॥  

श्रावणादौ कार्तिकान्ते शुक्लपक्षे शुभप्रदे ।  
न तु दुःखप्रदे कृष्णे कर्तृराष्ट्रनृपादिषु ॥ २८-१५० ॥  


सूक्ष्मेत्यनेन असंलक्षितत्वमुक्तम् । अत्रैव कालं निर्दिशति--  
श्रावणादावित्यादिना ॥ १५० ॥   

अस्यैव स्वरूपं निर्देष्टुमाह--  


पाट्टसूत्रं तु कौशेयं कार्पासं क्षौममेव च ।  
चातुराश्रमिकाणां तु सुभ्रुवा कर्तितोक्षितम् ॥ २८-१५१ ॥  

त्रिधा तु त्रिगुणीकृत्य मानसङ्ख्यां तु कारयेत् ।  
अष्टोत्तरं तन्तुशतं तदर्धं वा तदर्धकम् ॥ २८-१५२ ॥  

ह्रासस्तु पूर्वसङ्ख्याया दशभिर्दशभिः क्रमात् ।  
नवभिः पञ्चभिः सप्तविंशत्या वा शिवादितः ॥ २८-१५३ ॥  

यादृशस्तन्तुविन्यासो ग्रन्थीन्कुर्यात्तु तावतः ।  
चतुः समविलिप्तांस्तानथवा कुङ्कुमेन तु ॥ २८-१५४ ॥  

व्यक्ते जानुतटान्तं स्याल्लिङ्गे पीठावसानकम् ।  
अर्चासु शोभनं मूर्ध्नि त्रितत्त्वपरिकल्पनात् ॥ २८-१५५ ॥  

द्वादशग्रन्थिशक्तीनां ब्रह्मवक्त्रार्चिषामपि ।  


कौशेयं--पट्टभेदः । चातुराश्रमिकाणामिति--समय्यादीनाम् ।   
पूर्वसङ्ख्याया इति--अष्टोत्तरशतादिरूपायाः । तत्र   
अष्टोत्तरशतात् दशभिर्दशभिर्ह्रासे अष्टानवतितन्तुकानि च   
पवित्रकाणि भवन्तीत्यादि ब्रूमः । व्यक्त इति--प्रतिमायाम् । लिङ्ग   
इति- अर्थादव्यक्ते व्यक्ताव्यक्ते च । अर्चास्विति--सर्वासु । तदुक्तं मये--  

"त्रितयं मूर्ध्नि कर्तव्यमात्मविद्याशिवात्मकम् ।"   

इति । शक्तीनामिति--अघोर्यादीनाम् । ब्रह्मवक्त्रार्चिषामिति--  
अङ्गवक्त्राणाम्--इत्यर्थः । तदुक्तं तत्रैव-   

"ब्रह्मवक्त्रैश्च सहितान्यङ्गानि प्रवदाम्यहम् ।"   

इति ॥  


विद्यापीठे चले लिङ्गे स्थण्डिले च गुरोर्गणे ॥ २८-१५६ ॥  

घण्टायां स्रुक्स्रुवे शिष्यलिङ्गिषु द्वारतोरणे ।  
स्वदेहे वह्निपीठे च यथाशोभं तदिष्यते ॥ २८-१५७ ॥  

प्रासादे यागगेहे च कारयेन्नवरङ्गिकम् ।  


वह्निपीठ इति--कुण्डे । नवरङ्गिकमिति--नानावर्णमित्यर्थः ॥  

अत्रैव ग्रन्थीन् निर्दिशति--  


विद्यापीठे तु खशराः, प्रतिमालिङ्गपीठगम् ॥ २८-१५८ ॥  

वसुवेदम्, च घण्टायां शराक्ष्यष्टादश स्रुवे ।  
वेदाक्षि स्रुचि, षट्त्रिंशत् प्रासादे, मण्डपे रविः ॥ २८-१५९ ॥  

रसेन्दु स्नानगेहेऽब्धिनेत्रे ध्यानगृहे, गुरौ ।  
सप्त, साधकगाः पञ्च, पुत्रके सप्त, सामये ॥ २८-१६० ॥  

चत्वारोऽथान्यशास्त्रस्थे शिष्ये पञ्चकमुच्यते ।  
लिङ्गिनां केवलो ग्रन्थिस्तोरणे दश कल्पयेत् ॥ २८-१६१ ॥  

द्वारेष्वष्टौ ग्रन्थयः स्युः कृत्वेत्थं तु पवित्रकम् ।  
पूजयित्वा मन्त्रजालं तत्स्थत्वात्मस्थते ततः ॥ २८-१६२ ॥  

पवित्रकाणां सम्पाद्य कुर्यात्सम्पातसंस्क्रियाम् ।  
ततः संवत्सरं ध्यायेद्भैरवं छिद्रसाक्षिणम् ॥ २८-१६३ ॥  

दत्त्वा पूर्णाहुतिं देवि प्रणमेन्मन्त्रभैरवम् ।  
ॐ समस्तक्रियादोषपूरणेश व्रतं प्रति ॥ २८-१६४ ॥  

यत्किञ्चिदकृतं दुष्टं कृतं वा मातृनन्दन ।  
तत्सर्वं मम देवेश त्वत्प्रसादात्प्रणश्यतु ॥ २८-१६५ ॥  

सर्वथा रश्मिचक्रेश नमस्तुभ्यं प्रसीद मे ।  
अनेन दद्याद्देवाय निमन्त्रणपवित्रकम् ॥ २८-१६६ ॥  

योगिनीक्षेत्रमातॄणां बलिं दद्यात्ततो गुरुः ।  
पञ्चगव्यं चरुं दन्तकाष्ठं शिष्यैः समन्ततः ॥ २८-१६७ ॥  

आचार्य निद्रां कुर्वीत प्रातरुत्थाय चाह्निकम् ।  
ततो विधिं पूजयित्वा पवित्राणि समाहरेत् ॥ २८-१६८ ॥  

दन्तकाष्ठं मृच्च धात्री समृद्धात्री सहाम्बुना ।  
चतुःसमं च तैः सार्धं भस्म पञ्चसु योजयेत् ॥ २८-१६९ ॥  

प्राग्दक्षपश्चिमोर्ध्वस्थवामवक्त्रेषु वै क्रमात् ।  
पञ्चैतानि पवित्राणि स्थापयेच्चेशगोचरे ॥ २८-१७० ॥  

कुशेध्म पञ्चगव्यं च शर्वाग्रे विनियोजयेत् ।  
वामामृतादिसंयुक्तं नैवेद्यं त्रिविधं ततः ॥ २८-१७१ ॥  

दद्यादसृक् तथा मद्यं पानानि विविधानि च ।  
ततो होमो महाक्ष्माजमांसैस्तिलयुतैरथो ॥ २८-१७२ ॥  

तिलैर्घृतयुतैर्यद्वा तण्डुलैरथ धान्यकैः ।  
शर्कराखण्डसंयुक्तपञ्चामृतपरिप्लुतैः ॥ २८-१७३ ॥  

मूलं सहस्रं साष्टोक्तं त्रिशक्तौ ब्रह्मवक्त्रकम् ।  
अर्चिषां तु शतं साष्टं ततः पूर्णाहुतिं क्षिपेत् ॥ २८-१७४ ॥  

ततोऽञ्जलौ पवित्रं तु गृहीत्वा प्रपठेदिदम् ।  
अकामादथवा कामाद्यन्मया न कृतं विभो ॥ २८-१७५ ॥  

तदच्छिद्रं ममास्त्वीश पवित्रेण तवाज्ञया ।  
मूलमन्त्रः पूरयेति क्रियानियममित्यथ ॥ २८-१७६ ॥  

वौषडन्तं पवित्रं च दद्याद्बिन्द्ववसानकम् ।  
नादान्तं समनान्तं चाप्युन्मनान्तं क्रमात् त्रयम् ॥ २८-१७७ ॥  

एवं चतुष्टयं दद्यादनुलोमेन भौतिकः ।  
नैष्ठिकस्तु विलोमेन पवित्रकचतुष्टयम् ॥ २८-१७८ ॥  

यत्किञ्चिद्विविधं वस्त्रच्छत्रालङ्करणादिकम् ।  
तन्निवेद्यं दीपमालाः सुवर्णतिलभाजनम् ॥ २८-१७९ ॥  

वस्त्रयुग्मयुतं सर्वसम्पूरणनिमित्ततः ।  
भोजनीयाः पूजनीयाः शिवभक्तास्तु शक्तितः ॥ २८-१८० ॥  

चतुस्त्रिद्व्येकमासादिदिनैकान्तं महोत्सवम् ।  
कुर्यात्ततो न व्रजेयुरन्यस्थानं कदाचन ॥ २८-१८१ ॥  

ततस्तु दैशिकः पूज्यो गामस्मै क्षीरिणीं नवाम् ।  
दद्यात्सुवर्णरत्नादिरूप्यवस्त्रविभूषिताम् ॥ २८-१८२ ॥  

वदेद्गुरुश्च सम्पूर्णो विधिस्तव भवत्विति ।  
वक्तव्यं देवदेवस्य पुनरागमनाय च ॥ २८-१८३ ॥  

ततो विसर्जनं कार्यं गुप्तमाभरणादिकम् ।  
नैवेद्यं गुरुरादाय यागार्थे तन्नियोजयेत् ॥ २८-१८४ ॥  

चतुर्णामपि सामान्यं पवित्रकमिति स्मृतम् ।  
नास्माद् व्रतं परं किञ्चित् का वास्य स्तुतिरुच्यते ॥ २८-१८५ ॥  

शेषं त्वगाधे वार्योघे क्षिपेन्न स्थापयेत्स्थिरम् ।  


खशराः पञ्चाशत् । वसुवेदम् अष्टाचत्वारिंशत् । शराक्षि   
पञ्चविंशत् । वेदाक्षि चतुर्विंशत् । रविः द्वादश । रसेन्दु   
षोडश । अब्धिनेत्रे चतुर्विंशत् । तदुक्तम्--  

"विद्यापीठे तु पञ्चाशत् प्रतिमालिङ्गपीठयोः ।  
चत्वारिंशदथाष्टौ च घण्टायां पञ्चविंशतिः ॥  

अष्टादश स्रुवे ज्ञेयाः स्रुचि विंशच्चतुस्तथा ।  
प्रासादे चैव षट्त्रिंशत् द्वादशैव तु मण्डपे ॥  

ध्यानगेहे चतुर्विंशत् षोडश स्नानमण्डपे ।  
दैशिके सप्त दातव्याः साधके पञ्चकं ददेत् ॥  

पुत्रके सप्तकं दद्याच्चतुः समयिनां तथा ।  
अन्यशास्त्रोदितानां च शिष्याणां पञ्चकं ददेत् ॥  

लिङ्गिनां केवलो ग्रन्थिस्तोरणेऽथ द्विपञ्चकम् ।  
द्वारेषु अष्टकं दद्याद् ग्रन्थीनां मातृनायिके ॥"   

इति । तत्स्थत्वादि प्रागेव व्याख्यातम् । अनेनेति--श्लोकबद्धेन मन्त्रेण   
।  
आह्निकं च कुर्वीतेति प्राच्येन सम्बन्धः । तत इति--आह्निकानन्तरम् ।   
विधिं पूजयित्वेति--गणेशादिविधिं विशेषेण इष्ट्वा--इत्यर्थः ।   
यदुक्तम्--  

"…विधिपूजां समाचरेत् ।  
गणेशं प्रथमं पूज्य गुरुत्रयसमन्वितम् ॥  

सर्वावरणसंयुक्तं त्रिशिरोमातृनायकम् ।  
पवित्राण्याहरेत्पश्चात्… ॥"   

इति । तैरिति--दन्तकाष्ठादिभिः सर्वैः ।  

"दन्तकाष्ठं तथा देवि पूर्ववक्त्रे नियोजयेत् ।  
धात्रीं तु मृत्तिकायुक्तां दक्षिणे विनियोजयेत् ॥  

मृदमामलकैर्युक्तां पश्चिमे विनियोजयेत् ।  

वारि चामलकैर्युक्तं चतुःसमसमन्वितम् ।  
ऊर्ध्ववक्त्रस्य दातव्यं भस्म काष्ठमृदादिना ॥  

उत्तरस्य तु वक्त्रस्य दापयेच्चुम्बकोत्तमः ।"   

इति । एतानीति--दन्तकाष्ठादीनि । ईशगोचर इति--तत्कोणे । इदमिति--  
वक्ष्यमाणम् । तदत्र सप्रणवोऽयं श्लोको यथाभिप्रेतो मूलमन्त्रः   
। पूरय क्रियानियमं वौषडित्यूहः । त्रयमिति तत्त्वकल्पनया,   
एवमित्याद्येन सह चतुष्टयमित्यत्र छेदः । पुनरागमनायेति--  

"ऊनाधिकं यद्विपरीतचेष्टं क्षमस्व सर्वं मम विश्वमूर्ते ।  
प्रसीद देवेश नमोऽस्तु तुभ्यं प्रयाहि तुष्टः पुनरागमाय ॥"  

इति वक्तव्यम् । गुप्तमिति--यथा पामरादिरन्यो लोभादिवैवश्यं न   
जानीयात्, अत एवोक्तम्--यागार्थे तन्नियोजयेत् । कास्य स्तुतिरिति ।   
यदुक्तम्--  

"एतद्देवि परं गुह्यं व्रतानामधिनायकम् ।  
विपरीतविनाशाय कर्तव्यं चुम्बकादिभिः ॥"  

इत्युपक्रम्य कृच्छ्रचान्द्रायणेनैव वाजपेयाश्वमेधकैः ।  
सौत्रामणिं चातिकृच्छ्रं सम्यङ्निर्वर्त्य यत्फलम् ॥  

तत्फलं कोटिगणितं पवित्रारोहणे कृते ।"   

इति ॥  

इदानीं कुलपर्वादावासूत्रितो नैमित्तिकविधिरुच्यते--इत्याह--  


अथ नैमित्तिकविधिर्यः पुरासूत्रितो मया ॥ २८-१८६ ॥  

स भण्यते तत्र कार्या देवस्यार्चा विशेषतः ।  
चक्रयागश्च कर्तव्यः पूर्वोक्तविधिना बुधैः ॥ २८-१८७ ॥  

तत्र यद्यन्निजाभीष्टभोगमोक्षोपकारकम् ।  
पारम्पर्येण साक्षाद्वा भवेच्चिदचिदात्मकम् ॥ २८-१८८ ॥  

तत्पूज्यं तदुपायाश्च पूज्यास्तन्मयताप्तये ।  
तदुपायोऽपि सम्पूज्यो मूर्तिकालक्रियादिकः ॥ २८-१८९ ॥  


चिदचिदात्मकमिति--आत्मप्राणादिरूपम्--इत्यर्थः । तदुपाया इति--  
ज्ञानयोगादयः । मूर्तिः--लिङ्गादिरूपा, कालः--कुलपर्वादिः,  
क्रिया--स्नानध्यानादिरूपा ॥ १८९ ॥  

ननु उपायत्वं नाम तदुपकरणमात्ररूपत्वमुच्यते, तस्यापि पूजया   
किं स्यात् ?--इत्याशङ्क्य आह--   


उपेयसूतिसामर्थ्यमुपायत्वं तदर्चनात् ।  
तद्रूपतन्मयीभावादुपेयं शीघ्रमाप्नुयात् ॥ २८-१९० ॥  


इदं हि नाम उपायस्य उपायत्वं यदुपेयाविष्करणे परानपेक्षं   
समर्थत्वम् । तत् तस्य उपेयोपायस्यापि अर्चनात्  

"…षा पूजा ह्यादराल्लयः ।" (वि।भै। १४७ श्लो।)   

इत्यादिनीत्या तत्रैव लयात् उपायेऽपि तदुपेये इव तन्मयीभावो भवेत्   
येन यथायथमधिरोहात् निर्विलम्बमुपेयमयतैव स्यात् ॥१९० ॥  

अत एव आह--   


यथा यथा च नैकट्यमुपायेषु तथा तथा ।  
अवश्यम्भावि कार्यत्वं विशेषाच्चार्चनादिके ॥ २८-१९१ ॥  


विशेषादिति--लोके हि यावदुपायोपेययोरन्यत्वात् अन्यथाभावोऽपि   
सम्भाव्येत, इह पुनरुपेयमयतापत्तिरेव   
उपायत्वमित्यन्यथाभावाशङ्काया अपि नास्त्यवकाशः--इत्याशयः   
॥१९१ ॥  

अतश्च आत्मज्ञानस्य साक्षान्मोक्षाद्युपायत्वात् तदवाप्तिदिनं   
मुख्यं पर्व--इत्याह--  


ज्ञानस्य कस्यचित्प्राप्तिर्भोगमोक्षोपकारिणः ।  
यदा तन्मुख्यमेवोक्तं नैमित्तिकदिनं बुधैः ॥ २८-१९२ ॥  

तदुपायः शास्त्रमत्र वक्ताप्यौपयिको गुरुः ।  
तद्विद्योऽपि गुरुभ्रता संवादाज्ज्ञानदायकः ॥ २८-१९३ ॥  


ननु इह पितरमुद्दिश्य भ्रत्रादिव्यवहारो न्याय्यः, तत्कथं   
गुरुमुद्दिश्यापि एवमुक्तम् ?--इत्याशङ्क्य आह--   


गुरोः पत्नी तथा भ्रता पुत्र इत्यादिको गणः ।  
न योनिसम्बन्धवशाद्विद्यासम्बन्धजस्तु सः ॥ २८-१९४ ॥  


नन्वत्र कस्मान्न यौन सम्बन्धः ?--इत्याशङ्क्य आह--  


वीर्यारुणपरीणामदेहाहन्ताप्रतिष्ठिताः ।  
देहोपकारसन्ताना ज्ञातेये परिनिष्ठिताः ॥ २८-१९५ ॥  


देहसन्तानः--पुत्रादिः, उपकारसन्तानः--सेवकादिः ॥१९५ ॥  

अतश्च स्मृतिरपि युक्ता--इत्याह--  


तथा च स्मृतिशास्त्रेषु सन्ततेर्दायहारिता ।  
युक्तैव तावान्स ह्युक्तो भेदाद्दूरान्तिकत्वतः ॥ २८-१९६ ॥  

ये तु त्यक्तशरीरास्था बोधाहम्भावभागिनः ।  
बोधोपकारसन्तानद्वयात्ते बन्धुताजुषः ॥ २८-१९७ ॥  


तावानिति--पुत्रपौत्रादिक्रमेण तथा तथा स्थितः--इत्यर्थः । स   
इति--पित्रादिः । दूरान्तिकत्वतो भेदादिति--पुत्रभ्रतृपुत्रादिलक्षणात्   
।  
यदभिप्रायेणैव  

"अनन्तरः सपिण्डाद्यस्तस्य तस्य धनं भवेत् ।" (मनु। ९।१८७)   

इत्यादि स्मृतम् । त्यक्तशरीरास्था इति देहादावनात्माभिमानिनः--   
इत्यर्थः ॥ १९७ ॥   

ननु अस्य कथं देहादावहम्भाव एव भ्रश्येत्, येन तत्र अनास्थापि   
स्यात् ? --इत्याशङ्क्य आह--   


तत्रेत्थं प्राग्यदा पश्येच्छक्त्युन्मीलितदृक्किर्यः ।  


इत्थमिति--वक्ष्यमाणेन प्रकारेण ॥  

तदेव आह--   


देहस्तावदयं पूर्वपूर्वोपादाननिर्मितः ॥ २८-१९८ ॥  

आत्मा विकाररहितः शाश्वतत्वादहेतुकः ।  


पूर्वपूर्वेति--पितृपितामहादयः, अत एव कृतकत्वाद्विनश्वरः ॥  

ननु यदि आत्मा निर्विकारः, तत्कथं पूर्णोऽपि अपूर्णतां श्रयेत्,   
अपूर्णोऽपि पूर्णताम् ?--इत्याशङ्क्य आह--   


स्वातन्त्र्यात् पुनरात्मीयादयं छन्न इव स्थितः ॥ २८-१९९ ॥  

पुनश्च प्रकटीभूय भैरवीभावभाजनम् ।  


ननु अस्य पुनः स्वत एव चेद्भैरवीभावो भवेत् तत्कृतमनया   
प्रक्रान्तया दर्शनव्यवस्थया; मलपरिपाकादिश्च हेतुर्न न्याय्य   
इत्युक्तम्, तत्कतरस्तावदत्र समुचित उपाय इति न जानीमः ?--  
इत्याशङ्क्य आह--  


तत्रास्य प्रकटीभावे भुक्तिमुक्त्यात्मके भृशम् ॥ २८-२०० ॥  

य उपायः समुचितो ज्ञानसन्तान एष सः ।  


समुचितोपायत्वमेव अस्य दर्शयति--  


क्रमस्फुटीभवत्तादृक्सदृशज्ञानधारया ॥ २८-२०१ ॥  

गलद्विजातीयतया प्राप्यं शीघ्रं हि लभ्यते ।  


ननु एवं प्राप्यलाभेऽस्य किं स्यात्?--इत्याशङ्क्य आह--  


एवं चानादिसंसारोचितविज्ञानसन्ततेः ॥ २८-२०२ ॥  

ध्वंसे लोकोत्तरं ज्ञानं सन्तानान्तरतां श्रयेत् ।  


इदमेव च अन्यैरितो बाह्यैराश्रयपरावृत्तिः--इत्युक्तम् ॥  

यद्यपि च विज्ञानसन्तानस्य कारणत्वमुक्तं तथापि सहकारित्वात् न   
तन्मुख्यमित्यत्र मुख्येन कारणान्तरेण भाव्यम्--इत्याह--  


असंसारोचितोदारतथाविज्ञानसन्ततेः ॥ २८-२०३ ॥  

कारणं मुख्यमाद्यं तद्गुरुविज्ञानमात्मगम् ।  


मुख्यमिति उपादानरूपम्--इत्यर्थः ॥  

तदेव अस्य उपपादयति--  


अत्यन्तं स्वविशेषाणां तत्रार्पणवशात् स्फुटम् ॥ २८-२०४ ॥  

उपादानं हि तद्युक्तं देहभेदे हि सत्यपि ।  


तत्रार्पणवशादिति--उपादानकारणं हि अनुगामि भवेत्--इति भावः   
॥  

ननु देहभेदे सति अन्यस्य अन्यत्र कथं स्वविशेषार्पणं न्याय्यम्?--  
इत्याशङ्क्य आह--   


देहसन्ततिगौ भेदाभेदौ विज्ञानसन्ततेः ॥ २८-२०५ ॥  

न तथात्वाय योगीच्छाविष्टशावशरीरवत् ।  


न तथात्वायेति--क्वचिदपि नानयोः प्रयोजकत्वम्--इत्यर्थः ॥  

न च अत्र कस्यचिद्विप्रतिपत्तिः--इत्याह--  


योगिनः परदेहादिजीवत्तापादने निजम् ॥ २८-२०६ ॥  

देहमत्यजतो नानाज्ञानोपादानता न किम् ।  


नानाज्ञानेति--चक्षुरादीन्द्रियजानाम्--इत्यर्थः ॥  

प्रकृतमेव उपसंहरति--  


तेन विज्ञानसन्तानप्राधान्याद्यौनसन्ततेः ॥ २८-२०७ ॥  

अन्योन्यं गुरुसन्तानो यः शिवज्ञाननिष्ठितः ।  
इत्थं स्थिते त्रयं मुख्यं कारणं सहकारि च ॥ २८-२०८ ॥  

एककारणकार्यं च वस्त्वित्येष गुरोर्गणः ।  


इत्थं स्थित इति--यौनसन्ततेर्गुणभावेन गुरुसन्ततेरेव प्राधान्ये   
न्याय्ये--इत्यर्थः ॥  

तदेव विभजति--   


गुरुः कारणमत्रोक्तं तत्पत्नी सहकारिणी ॥ २८-२०९ ॥  

यतो निःशक्तिकस्यास्य न यागेऽधिकृतिर्भवेत् ।  


सहकारिणश्च कदाचिदसम्भवेऽपि न काचित् क्षतिः--इत्याह--  


अन्तःस्थोदारसंवित्तिशक्तेर्बाह्यां विनापि ताम् ॥ २८-२१० ॥  

सामर्थ्यं योगिनो यद्वद्विनापि सहकारिणम् ।  
एकजन्या भ्रतरः स्युस्तत्सदृग्यस्तु कोऽपि सः ॥ २८-२११ ॥  

पुनः परम्परायोगाद्गुरुवर्गोऽपि भण्यते ।  
मुख्य एष तु सन्तानः पूज्यो मान्यश्च सर्वदा ॥ २८-२१२ ॥  


तत्सदृगिति--गुरुभ्रत्रादिसदृशः--इत्यर्थः ॥ २१२ ॥  

इदानीं   

"ज्ञानस्य कस्यचित्प्राप्तिः… ।" (१९२)  

इत्यादिना उपक्रान्तं नैमित्तिकदिनमुख्यत्वमेव निर्वाहयति--  


गुर्वादीनां च सम्भूतौ दीक्षायां प्रायणेऽपि च ।  
यदहस्तद्धि विज्ञानोपायदेहादिकारणम् ॥ २८-२१३ ॥  

एवं स्वजन्मदिवसो विज्ञानोपाय उच्यते ।  
तादृग्भोगापवर्गादिहेतोर्देहस्य कारणम् ॥ २८-२१४ ॥  

दीक्षादिकश्च संस्कारः स्वात्मनो यत्र चाह्नि तत् ।  
भवेज्जन्मदिनं मुख्यं ज्ञानसन्तानजन्मतः ॥ २८-२१५ ॥  

स्वकं मृतिदिनं यत्तु तदन्येषां भविष्यति ।  
नैमित्तिकं मृतो यस्माच्छिवाभिन्नस्तदा भवेत् ॥ २८-२१६ ॥  


स्वजन्मेति--शिष्यादेः । इदमत्र तात्पर्यम् यदिह सर्वेषां   
स्वजन्मदिनं (तत्) तावन्मुख्यं नैमित्तिकम् । तथाहि--यदि अयं देहो   
नाभविष्यत्, तज्ज्ञानमपि नाभविष्यत् । एवं गुरुजन्मदिनमपि,   
तदभावे किं सतापि स्वजन्मदिनेन स्यात् । एतच्च दीक्षासंस्कारं   
विना सर्वं व्यर्थमिति तद्दिनमपि मुख्यमेव नैमित्तिकम् । तदपि   
विज्ञानसन्ततेरुत्पादात्  
जन्मदिनमेव । प्रायणदिनमपि एवमेव यदत्रापि शिवेनैकात्म्यापत्तिः ।   
इयांस्तु विशेषो यदुभयमेतत् स्वपरयोरपि, इदं तु परस्यैवेति । एवं   
च दिनत्रयस्यापि विज्ञानोपायदेहादिकारणत्वं युक्तमेवोक्तमिति ॥ २१६   
॥  

ननु मरणमेव नाम किमुच्यते यस्मिन्सति शिवाभेदोऽपि भवेत् ?--  
इत्याशङ्कायां प्रसङ्गापतितं मरणस्वरूपमेव तावदभिधातुं   
प्रतिजानीते--  


तत्र प्रसङ्गान्मरणस्वरूपं ब्रूमहे स्फुटम् ।  


अनेन   
गुर्वादिजन्मदीक्षाप्रायणदिनार्चाप्रयोजनादिनिरूपणानन्तर्येण   
अनुजोद्देशोद्दिष्टमृतिपरीक्षणमपि उपक्रान्तम् ॥ तदेव आह--  


व्यापकोऽपि शिवः स्वेच्छाकॢप्तसङ्कोचमुद्रणात् ॥ २८-२१७ ॥  

विचित्रफलकर्मौघवशात्तत्तच्छरीरभाक् ।  


किं नाम च अस्य शरीरभाक्त्वमुच्येत ?--इत्याशङ्क्य आह--  


शरीरभाक्त्वं चैतावद्यत्तद्गर्भस्थदेहगः ॥ २८-२१८ ॥  

संवित्तेः शून्यरूढायाः प्रथमः प्राणनोदयः ।  


तच्च शरीरभाक्त्वं संवित्तेरेतावत् यदस्याः   
शून्यदशामधिशयानाया बहिरुच्छलनादुदराकाशगर्भे वर्तमानं   
देहं गतः प्रथमः प्राणनोदयः  

"प्राक् संवित् प्राणे परिणता ।"  

इति नयेन आद्यस्पन्दसञ्ज्ञितया प्राणनामात्ररूपतया संवित्   
आश्यानतामाश्रिता--इत्यर्थः ॥  

ननु गर्भस्थ एव देहः कुतस्त्यो यद्गतत्वेन प्राथमिकः   
प्राणनोदयोऽपि स्यात् ?--इत्याशङ्क्य आह--   


गर्भस्थदेहनिर्माणे तस्यैवेश्वरता पुनः ॥ २८-२१९ ॥  

असङ्कोचस्य तन्वादिकर्ता तेनेश उच्यते ।  


तस्यैवेति--प्राथमिकस्यैव प्राणनोदयस्य । असङ्कोचस्येति--  
अपरिगृहीतप्राणापानाद्यवच्छेदस्य--इत्यर्थः । यद्वशादेव अयं   
प्रावादुकानां प्रवादस्तनुकरणभुवनादिनिर्माता परमेश्वर इति ॥  

गृहीतसङ्कोचः पुनरयं जाड्याच्चेतनाधिष्ठेय एव--इत्याह--  


स वाय्वात्मा दृढे तस्मिन्देहयन्त्रे चिदात्मना ॥ २८-२२० ॥  

प्रेर्यमाणो विचरति भस्त्रायन्त्रगवायुवत् ।  
अतः प्राग्गाढसंसुप्तोत्थितवत्स प्रबुध्यते ॥ २८-२२१ ॥  

क्रमाद्देहेन साकं च प्राणना स्याद्बलीयसी ।  
तत्रापि कर्मनियतिबलात्सा प्राणनाक्षताम् ॥ २८-२२२ ॥  

गृह्णाति शून्यसुषिरसंवित्स्पर्शाधिकत्वतः ।  
एवं क्रमेण सम्पुष्टदेहप्राणबलो भृशम् ॥ २८-२२३ ॥  

भोगान्कर्मकृतान्भुङ्क्ते योन्ययोनिजदेहगः ।  


स इति--प्रथमः प्राणोदयः । वाय्वात्मेति--  
प्राणापानादिवायुपञ्चकात्मना गृहीतावच्छेदः--इत्यर्थः । अत   
इति--एवं वाय्वात्मनोऽस्य विचरणाद्धेतोः । स इति--गर्भस्थो देहः ।   
तदुक्तं प्राक्--   

शा प्राणवृत्तिः प्राणाद्यै रूपैः पञ्चभिरात्मसात् ।  
देहं यत् कुरुते संवित्पूर्णस्तेनैष भासते ॥" (६।१४)  

इति । तत्रापीति--एवं बलीयस्त्वे सति--इत्यर्थः । अक्षताग्रहणे   
शून्येत्यादिहेतुः, शून्याश्चक्षुरादीन्द्रियाधिष्ठानरूपाः   
सुषीर्नाडीर्लभमानस्य संवित् स्पर्शस्य आधिक्यात् इन्द्रियनाडीषु   
प्राणनात्मनः संवित्स्पर्शस्य उद्रेकेण अवस्थानात्--इत्यर्थः ।   
अत्रापि  
हेतुः कर्मनियतिबलादिति, यदभिप्रायेणैव   

शामान्यकरणवृत्तिः प्राणाद्या वायवः पञ्च ।" (सां।का। २९)  

इत्यादि अन्यैरुक्तम् । भुङ्क्ते इति--अर्थाद् गृहीतसङ्कोचः शिव एव ॥  

न च एतत्स्वोपज्ञमेव अस्माभिरुक्तम्--इत्याह--  


उक्तं च गह्वराभिख्ये शास्त्रे शीतांशुमौलिना ॥ २८-२२४ ॥  

यथा गृहं विनिष्पाद्य गृही समधितिष्ठति ।  
तथा देही तनुं कृत्वा क्रियादिगुणवर्जितः ॥ २८-२२५ ॥  

किञ्चित्स्फुरणमात्रः प्राग्निष्कलः सोऽपि शब्द्यते ।  
स्फुटेन्द्रियादितत्त्वस्तु सकलात्मेति भण्यते ॥ २८-२२६ ॥  

इत्यादि श्रीगह्वरोक्तं तत एव पठेद्बहु ।  


तत एव बहु पठेदिति--अस्माभिस्तु ग्रन्थविस्तरभयान्न पठितम्--  
इत्यभिप्रायः । तदुक्तं तत्र--   

"ब्रह्मादिस्तम्बपर्यन्तं विश्वं तु सचराचरम् ।  
मायातत्त्वसकाशात्तु सर्वमेव विनिःसृतम् ॥  

धर्माधर्मनिबद्धस्तु पिण्ड उत्पद्यते तदा ।  
तत उत्पद्यते गन्धः शुक्रशोणितसम्भवः ॥  

शुक्रान्मांसं ततो मेदो मज्जा चास्थीनि देहिनाम् ।  
रक्तात्त्वक्स्नायुमांसं च धातुषट्कं भवेदिदम् ॥  

शुक्रं च शोणितं चैव अष्टधातुकमुच्यते ।  
पश्चाद्भूतगणोपेतो देहो भवति देहिनाम् ॥  

यथा गृहं तु निष्पाद्य गृही पश्चात्तु तिष्ठति ।  
एवं देहं विनिष्पाद्य देही तिष्ठति चेश्वरः ॥  

पुरुषः शून्यरूपस्तु निष्क्रियो गुणवर्जितः ।  
किञ्चित्स्फुरणमात्रस्तु निष्कलः स हि कथ्यते ॥  

सकलः कलया युक्तः शान्तात्मा प्रभुरव्ययः ।  
तन्मात्राणि च भूतानि इन्द्रियाणि दशैव तु ॥  

इन्द्रियार्था मनो बुद्धिस्तथाहङ्कार एव च ।  
विज्ञेयः सकलो ह्येष शिवो देहे व्यवस्थितः ॥  

मानुषाणां पशूनां च सर्पाणां जलचारिणाम् ।  
व्यापकोऽपि शिवाख्यो वै संसारे संव्यवस्थितः ॥"  

इत्यादि बहु ॥ इह मरणस्य नान्तरीयकवृत्तित्वात्   
जन्माभिधानपूर्वं समुचितं वचनम्--इत्याह--  


क्षये तु कर्मणां तेषां देहयन्त्रेऽन्यथागते ॥ २८-२२७ ॥  

प्राणयन्त्रं विघटते देहः स्यात्कुड्यवत्ततः ।  


तेषां तु कर्मणामिति--देहारम्भकाणाम् । तत इति--प्राणयन्त्रस्य   
विघटनात् ॥  

तद्विघटनमेव दर्शयति--  


नाडीचक्रेषु सङ्कोचविकासौ विपरीततः ॥ २८-२२८ ॥  

भङ्गः शोषः क्लिदिर्वातश्लेष्माग्न्यपचयोच्चयैः ।  
इत्येवमादि यत्किञ्चित् प्राक्संस्थानोपमर्दकम् ॥ २८-२२९ ॥  

देहयन्त्रे विघटनं तदेवोक्तं मनीषिभिः ।  


विपरीतत इति--सङ्कुचितं हि नाडीचक्रं विकसति, विकसितं च   
सङ्कुचतीति । अग्निः पित्तम्, तेन धातुत्रयस्यापि अपचयादत्यन्तं वा   
चयादस्य भङ्गादि भवेत् येन एतत् प्राग्रूपात्प्रच्युतिमेव आसादयेदेवम्   
। किं बहुना यदेव नाम हि किञ्चित् देहयन्त्रे प्राक्संस्थानोपमर्दकं   
तदेव मनीषिभिर्विघटनमित्युक्तं यल्लोके मरणमिति प्रसिद्धम् ॥  

न च एतावतैव अस्य संसारोच्छेदः--इत्याह--  


तस्मिन्विघटिते यन्त्रे सा संवित्प्राणनात्मताम् ॥ २८-२३० ॥  

गृह्णाति योनिजेऽन्यत्र वा देहे कर्मचित्रिते ।  
स देहः प्रतिबुध्येत प्रसुप्तोत्थितवत्तदा ॥ २८-२३१ ॥  

तस्यापि भोगतद्धानिमृतयः प्राग्वदेव हि ।  


यन्त्र इति--देहे, वाशब्दादयोनिजेऽपि । प्रतिबुध्येतेत्यनेन अस्य   
सृष्टिरुक्ता । भोगतद्धानीति तत्प्राप्त्यप्राप्ती, एषैव च अस्य   
स्थितिः ॥  

एते च अस्य सृष्ट्यादयः कर्मबलोपनता इति नियत्याद्यपेक्षित्वात्   
तत्तद्वैचित्र्यभाजो भवन्ति--इत्याह--   


विसृष्टिस्थितिसंहारा एते कर्मबलाद्यतः ॥ २८-२३२ ॥  

अतो नियतिकालादिवैचित्र्यानुविधायिनः ।  


अनुग्रहः पुनरस्य कर्मादि अनपेक्ष्यैव स्यात्--इत्याह--  


अनुग्रहस्तु यः सोऽयं स्वस्वरूपे विकस्वरे ॥ २८-२३३ ॥  

ज्ञप्त्यात्मेति कथं कर्मनियत्यादि प्रतीक्षते ।  


ननु अनुग्रहस्यापि कर्मादिहेतुत्वे को दोषः?--इत्याशङ्क्य आह--  


कर्मकालनियत्यादि यतः सङ्कोचजीवितम् ॥ २८-२३४ ॥  

सङ्कोचहानिरूपेऽस्मिन्कथं हेतुरनुग्रहे ।  
अनुग्रहश्च क्रमिकस्तीव्रश्चेति विभिद्यते ॥ २८-२३५ ॥  

प्राक् चैष विस्तरात्प्रोक्त इति किं पुनरुक्तिभिः ।  


यदुक्तं प्राक्--   

"यत्तु कस्मिंश्चन शिवः स्वेन रूपेण भासते ।  
तत्रास्य नाणुगे तावदपेक्ष्ये मलकर्मणी ॥  

तथास्वरूपताहानौ तद्गतं हेतुतां कथम् ।  
व्रजेन्मायानपेक्षत्वमत एवोपपादयेत् ॥  

तेन शुद्धः स्वप्रकाशः शिव एवात्र कारणम् ।" (१३।११६)  

इति । प्रागिति--शक्तिपातपरीक्षाह्निके ॥  

ननु एवंविधेन अनुग्रहेण अस्य किं स्यात् ?--इत्याशङ्क्य आह--  


तेन दीक्षाशिवज्ञानदग्धसङ्कोचबन्धनः ॥ २८-२३६ ॥  

देहान्ते शिव एवेति नास्य देहान्तरस्थितिः ।  


नन्वेवं देहान्तरानुत्पत्तौ दीक्षैव किं निमित्तमुत   
निमित्तान्तरमस्ति?--इत्याशङ्क्य आह--   


येऽपि तत्त्वावतीर्णानां शङ्कराज्ञानुवर्तिनाम् ॥ २८-२३७ ॥  

स्वयम्भूमुनिदेवर्षिमनुजादिभुवां गृहे ।  
मृतास्ते तत्पुरं प्राप्य पुरेशैर्दीक्षिताः क्रमात् ॥ २८-२३८ ॥  

मर्त्येऽवतीर्य वा नो वा शिवं यान्त्यपुनर्भवाः ।  
तत्र स्वयम्भुवो द्वेधा केऽप्यनुग्रहतत्पराः ॥ २८-२३९ ॥  

केऽपि स्वकृत्यायातांशस्थानमात्रोपसेविनः ।  
येऽनुग्रहार्थमाज्ञप्तास्तेषु यो मिर्यते नरः ॥ २८-२४० ॥  

सोऽनुग्रहं स्फुटं याति विना मर्त्यावतारतः ।  
यस्तु स्वकार्यं कुर्वाणस्तत्स्थानं नाशतस्त्यजेत् ॥ २८-२४१ ॥  

यथा गौरी तपस्यन्ती कश्मीरेषु गुहागता ।  
तत्रैव वा यथा ध्यानोड्डारे नरहरिर्विभुः ॥ २८-२४२ ॥  

वितस्तां नयतो दैत्यांस्त्रासयन्दृप्त उत्थितः ।  
सालिग्रामे यथा विष्णुः शिवो वा स्वोपभोगिनः ॥ २८-२४३ ॥  

तपस्यन्तौ बदर्यां च नरनारायणौ तथा ।  
इत्येवमादयो देवाः स्वकृत्यांशस्थितास्तथा ॥ २८-२४४ ॥  

आराधिताः स्वोचितं तच्छीघ्रं विदधते फलम् ।  
स्वकृत्यांशस्थितानां च धाम्नि येऽन्तं व्रजन्ति ते ॥ २८-२४५ ॥  

तत्र भोगांस्तथा भुक्त्वा मर्त्येष्ववतरन्त्यपि ।  
मर्त्यावतीर्णास्ते तत्तदंशकास्तन्मयाः पुनः ॥ २८-२४६ ॥  

तद्दीक्षाज्ञानचर्यादिक्रमाद्यान्ति शिवात्मताम् ।  
स्थावराद्यास्तिर्यगन्ताः पशवोऽस्मिन्द्वये मृताः ॥ २८-२४७ ॥  

स्वकर्मसंस्क्रियावेधात्तल्लोके चित्रताजुषः ।  


यद्यपि च अत्र पवित्रकविध्यनन्तरं तीर्थायतनचर्चनमुद्दिष्टं   
तथापि तत् मरणोपयोगित्वात् तत्परीक्षान्तरुपक्षिप्तमिति न कश्चित्   
पूर्वापरव्याघातः । अनुग्रहतत्परा इति--अबादिभ्यो हि तत्त्वेभ्यः   
परमेश्वराज्ञया पञ्चापि अष्टकानि अनुग्रहार्थमेव   
भुवमवतीर्णानि--इत्याशयः । स्फुटमिति--अनुग्रहार्थमेव   
एषामवतीर्णत्वात् । तपस्यन्तीत्यादिना एषां स्वकार्यावेदनं  
कृतम् । तत्रेति--तत्परेषु मर्त्येष्वप्यवतरन्तीति तेषां   
साक्षादनुग्रहकारित्वाभावात् । तत्तदंशका इति--  
ब्रह्मविष्णुरुद्राद्यंशाः--इत्यर्थः । अस्मिन्द्वय इति--अनुग्रहार्थं  
स्वकार्यार्थं च अवतीर्णे ॥  

ननु यदि एवमत्र स्थावरादीनां सालोक्यं स्यात्, तन्मनुष्याणां का   
वार्त्ता?--इत्याशङ्क्य आह--   


पुंसां च पशुमात्राणां सालोक्यमविवेकतः ॥ २८-२४८ ॥  


पशुमात्राणामिति--अन्येषां पुनः सायुज्याद्यपि भवेत्--इति भावः   
॥२४८॥  

ननु एषां स्थावरादिवदेव किमविवेकः समस्ति न वा?--इत्याशङ्क्य   
आह--  


अविवेकस्तद्विशेषानुन्मेषान्मौढ्यतस्तथा ।  


तद्विशेषानुन्मेषादिति--राजसत्वात् पुंसाम् । मौढ्यत इति--  
स्थावरादीनां तामसत्वात् ॥  

ननु अन्यत्र स्थावरादीनां  

"येषां मृतानां चर्माणि यान्ति योगं शिवालये ।  
वृक्षाणामपि दारूणि तेऽपि रुद्रा न संशयः ॥"  

इति दृशा रुद्रत्वमेव भवेत्--इत्युक्तम् । इह पुनरेषां सालोक्यं   
कस्मादभिहितम्?--इत्याशङ्क्य आह--   


स्थावराद्यास्तथाभावमुत्तरोत्तरतां च वा ॥ २८-२४९ ॥  

प्रपद्यन्ते न ते साक्षाद्रुद्रतां तां क्रमात्पुनः ।  


तथाभावमिति--स्थावरादिरूपत्वम् । उत्तरोत्तरतामिति--  
पुमादिरूपतासादनक्रमेण ॥  

अत एवम् आगमोऽप्येवम्--इत्याह--  


हंसकारण्डवाकीर्णे नानातरुकुलाकुले ॥ २८-२५० ॥  

इत्येतदागमेषूक्तं तत एव पुरे पुरे ।  
क्षेत्रमानं ब्रुवे श्रीमत्सर्वज्ञानादिषूदितम् ॥ २८-२५१ ॥  

लिङ्गाद्धस्तशतं क्षेत्रमाचार्यस्थापिते सति ।  
स्वयम्भूते सहस्रं तु तदर्धमृषियोजिते ॥ २८-२५२ ॥  

तत्त्ववित्स्थापिते लिङ्गे स्वयम्भूसदृशं फलम् ।  
अतत्त्वविद्यदाचार्यो लिङ्गं स्थापयते तदा ॥ २८-२५३ ॥  

पुनर्विधिर्भवेद्दोषो ह्यन्यथोभयदूषकः ।  


ननु स्वयम्भ्वादीनां साक्षात्सन्निधेः क्षेत्रादिरूपत्वमस्तीति   
तद्गृहे मृतानां भवेदेवं को दोषः, मनुष्यादिप्रतिष्ठितानां   
लिङ्गानां पुनः कथमेवं युज्येत?--इत्याशङ्कां   
प्रशमयितुमागममेव संवादयति--क्षेत्रेत्यादिना । आचार्योऽत्र   
उत्कर्षी ॥   

अतत्त्ववित्त्वमेव दर्शयति--  


अहमन्यः परात्मान्यः शिवोऽन्य इति चेन्मतिः ॥ २८-२५४ ॥  

न मोचयेन्न मुक्तश्च सर्वमात्ममयं यतः ।  
तस्मात्तत्त्वविदा यद्यत्स्थापितं लिङ्गमुत्तमम् ॥ २८-२५५ ॥  


तदेवायतनत्वेन संश्रयेद्भुक्तिमुक्तये । तथा च आगमोऽप्येवम्--  
इत्याह--  


उक्तं श्रीरत्नमालायां ज्ञात्वा कालमुपस्थितम् ॥ २८-२५६ ॥  

मोक्षार्थी न भयं गच्छेत्त्यजेद्देहमशङ्कितः ।  
तीर्थायतनपुण्येषु कालं वा वञ्चयेत्प्रिये ॥ २८-२५७ ॥  

अयोगिनामयं पन्था योगी योगेन वञ्चयेत् ।  
वञ्चने त्वसमर्थः सन् क्षेत्रमायतनं व्रजेत् ॥ २८-२५८ ॥  

तीर्थे समाश्रयात्तस्य वञ्चनं तु विजायते ।  


ज्ञात्वेति--   

"यस्य वै स्नातमात्रस्य हृत्पादौ वाथ शुष्यतः ।  
धूमो वा मस्तके नश्येद्दशाहं न स जीवति ॥"  

इत्याद्युक्तैस्तत्रत्यैरेव लक्षणैः । त्यजेदिति--उत्क्रान्त्यादिक्रमेण ।   
उत्क्रान्त्यादावसमर्थः पुनस्तीर्थादावनशनादिना देहं त्यजेत्, येन   
अस्य पुनर्जन्ममरणायोगात् कालवञ्चनं सिध्येत्--इत्याह--तीर्थेत्यादि;   
अत एवाह--अयोगिनामयं पन्था इति । अनशनादिनापि देहं   
त्यक्तुमसमर्थेन क्षेत्रादि आश्रयणीयमेव यद्वशात्स्वारसिके   
देहापगमे कालवञ्चनं स्यात्--इत्याह--वञ्चनेत्विति । एकस्तुशब्दो हेतौ   
॥  

इदमेव च अत्र नाभिधेयं यावदन्यदपि--इत्याह--  


अनेन च धराद्येषु तत्त्वेष्वभ्यासयोगतः ॥ २८-२५९ ॥  

तावत्सिद्धिजुषोऽप्युक्ता मुक्त्यै क्षेत्रोपयोगिता ।  


धरादियोगिनां हि तद्धारणाक्रमेण तत्सिद्धिभाक्त्वं तावत् सिद्धं   
मुक्तिस्तु क्षेत्रोपसेवनाद्भवेदिति भावः ॥  

नन्वेवं क्षेत्रोपयोगः किमज्ञानामेव किं स्वित् ज्ञानिनामपि?--  
इत्याशङ्क्य आह--  


सम्यग्ज्ञानिनि वृत्तान्तः पुरस्तात्तूपदेक्ष्यते ॥ २८-२६० ॥  


नन्वेवं ये न ज्ञानिनः, नापि पशवः, तेषां का वार्त्ता?--  
इत्याशङ्क्य आह--  


ते तदीशसमीपत्वं यान्ति स्वौचित्ययोगतः ॥ २८-२६१ ॥  

योग्यतावशसञ्जाता यस्य यत्रैव वासना ।  
स तत्रैव नियोक्तव्यः पुरेशाच्चोर्ध्वशुद्धिभाक् ॥ २८-२६२ ॥  

इति श्रीपूर्वकथितं श्रीमत्स्वायम्भुवेऽपि च ।  
यो यत्राभिलषेद्भोगान्स तत्रैव नियोजितः ॥ २८-२६३ ॥  

सिद्धभाङ्मन्त्रसामर्थ्यादित्याद्यन्यत्र वर्णितम् ।  


स्वौचित्येति--न तु क्षेत्रौचित्ययोगतः । अन्यत्र श्रीमत्स्वायम्भुवेऽपि च   
वर्णितमिति सम्बन्धः ॥   

क्षेत्रौचित्यात् पुनरेषां लोकधर्मिणां तत्सायुज्यमेव भवेत्--इत्याह-  
 


ये तु तत्तत्त्वविज्ञानमन्त्रचर्यादिवर्तिनः ॥ २८-२६४ ॥  

मृतास्ते तत्र तद्रुद्रसयुक्त्वं यान्ति कोविदाः ।  


नन्वेवमपि एषां सर्वेषां किमविशेषेणैव रुद्रत्वेन अवतारः, उत   
न ?--इत्याशङ्क्य आह--   


तेषां सयुक्त्वं यातानामपि संस्कारतो निजात् ॥ २८-२६५ ॥  

तथा तथा विचित्रः स्यादवतारस्तदंशतः ।  


संस्कारत इति--प्राक्कर्मवासनारूपात् ॥  

तथा च आगमोऽपि--इत्याह--  


सिद्धान्तादौ पुराणेषु तथा च श्रूयते बहु ॥ २८-२६६ ॥  

तुल्ये रुद्रावतारत्वे चित्रत्वं कर्मभोगयोः ।  


नन्वेवमैकरूप्येऽपि रुद्रत्वस्य कथमेतद्युज्येत?--इत्याशङ्क्य आह--  


अनेकशक्तिखचितं यतो भावस्य यद्वपुः ॥ २८-२६७ ॥  

शक्तिभ्योऽर्थान्तरं नैष तत्समूहादृते भवेत् ।  


यच्छब्दो हेतौ भिन्नक्रमः, तेन वपुःशब्दानन्तरं योज्यः, एवं   
तर्हि तत्तच्छक्त्यतिरिक्तं भावस्य रूपं पर्यवस्येत्?--इत्याशङ्क्य   
आह--शक्तिभ्योऽर्थान्तरं नैष इति । ततोऽर्थान्तरत्वे तु अस्य किं   
स्यात्?--इत्याशङ्क्य आह--तत्समूहादृते भवेदिति ।   
यदनेकाभाससम्मूर्छनात्मको भाव इति एष   
तदाभाससम्मूर्छनामन्तरेण न किञ्चिदपि रूपं बिभृयात्--  
इत्यस्मत्सिद्धान्तः ॥  

ननु अनेन प्रकृते किं स्यात् ?--इत्याशङ्क्य आह--  


तेन शक्तिसमूहाख्यात् तस्माद्रुद्राद्यदंशतः ॥ २८-२६८ ॥  

कृत्यं तदुचितं सिद्ध्येत् स्ॐऽशोऽवतरति स्फुटम् ।  


अतश्च अनेकाभासकदम्बतया उद्भासमानाद्रुद्रात् यस्मादेव   
आभासांशात् तत्तत्प्राक्कर्मानुगुणं कार्यं सिद्ध्येत्, स एव   
आभासांशः स्फुटमवतरति--तत्तद्रुद्ररूपतां साक्षाद्   
गृह्णीयात्--इत्यर्थः ॥  

अत्रैव अधिकारिभेदात् वैचित्र्यान्तरमपि दर्शयितुमाह--  


ये चाधरप्राप्तदीक्षास्तदास्थानुज्झिताः परे ॥ २८-२६९ ॥  

तत्त्वे मृताः काष्ठवत्तेऽधरेऽप्युत्कर्षभागिनः ।  
ये तूज्झिततदुत्कर्षास्ते तदुत्तरभागिनः ॥ २८-२७० ॥  

येऽप्यूर्ध्वतत्त्वदीक्षास्ते विना तावद्विवेकतः ।  
प्राप्ताधरान्ता अपि तद्दीक्षाफलसुभागिनः ॥ २८-२७१ ॥  

अत्यक्तास्था हि ते तत्र दीक्षायामपि शास्त्रितात् ।  
विना विवेकादास्थां ते श्रिता लोकप्रसिद्धितः ॥ २८-२७२ ॥  


ये च लोकधर्मिण एव अप्तत्त्वादावधरपदे प्राप्तयोजनिकास्तत्रैव च   
सादराः, परे तदुत्तरे तेजस्तत्त्वादौ तत्तत्त्वावतीर्णस्य   
अतिगुह्याष्टकादिमध्यादेकतरस्य स्थाने विनैव सन्धानं मृतास्ते   
तत्र अधरेऽपि उत्कर्षभागिनः   
तत्स्थानमृतसाधकान्तरवैलक्षण्येन  
भोगभाजो भवन्ति--इत्यर्थः । ये पुनरप्तत्त्वादावेव प्राप्तदीक्षाः,   
तत्र तथा अनादृतास्तेऽपि एवं मृतास्तदुत्तरे तेजस्तत्त्वादावेव   
भोगिनस्तत्पदमेव आसादयन्ति--इत्यर्थः । येऽपि तेजस्तत्त्वादावूर्ध्वे   
प्राप्तदीक्षास्ते मौढ्यादप्तत्त्वाद्यवतीर्णस्य स्वयम्भुवः   
सम्बन्धिनि अधरे स्थाने प्राप्तमृत्यवोऽपि तद्दीक्षाफलमेव सुष्ठु   
भजन्ते । यतस्ते तथाविधायामपि दीक्षायां बद्धास्था   
गतानुगतिकया प्रसिद्धिमात्रादेव अधरायतनादावास्थां श्रिताः ।   
नहि एषामेवं शास्त्रीयो विवेकः समस्ति येन दीक्षोचितमेव   
स्थानमनुसरेयुः ॥२७२ ॥  

एवमियता किं पर्यवसितम्?--इत्याशङ्क्य आह--  


पशुमात्रस्य सालोक्यं सामीप्यं दीक्षितस्य तु ।  
तत्परस्य तु सायुज्यमित्युक्तं परमेशिना ॥ २८-२७३ ॥  


दीक्षितस्येति--लोकधर्मिदीक्षया । तत्परस्येति--एवं दीक्षितत्वेऽपि   
तत्तत्स्थानादौ मृतस्य ॥   

सिद्धान्तादावूर्ध्वोर्ध्वं दीक्षितस्य पुनस्तत्र अनास्थया तीर्थादि   
आश्रयतः सर्वं निरर्थकमेव भवेत्--इत्याह--  


यस्तूर्ध्वशास्त्रगस्तत्र त्यक्तास्थः संशयेन सः ।  
व्रजन्नायतनं नैव फलं किञ्चित्समश्नुते ॥ २८-२७४ ॥  

उक्तं तद्विषयं चैतद्देवदेवेन यद्वृथा ।  
दीक्षा ज्ञानं तथा तीर्थं तस्येत्यादि सविस्तरम् ॥ २८-२७५ ॥  


तदुक्तम्--   

"दीक्षितः शिवसिद्धान्ते गुरुपूजादिकां क्रियाम् ।  
कृत्वान्ते च व्रजेद्यस्तु तीर्थमायतनादि वा ॥  

वृथा दीक्षा वृथा ज्ञानं मन्त्राराधनमेव च ।  
त्यक्तं तेनैव तत्सर्वं तीर्थमात्रफलेप्सुना ॥"  

इति ॥२७५ ॥  


यस्तु तावदयोग्योऽपि तथास्ते स शिवालये ।  
पश्चादास्थानिबन्धेन तावदेव फलं भजेत् ॥ २८-२७६ ॥  


तावदयोग्य इति--आजीवम् । पश्चादिति--मृत्युसमय एव । तावदिति--  
पूर्णम् ॥ २७६ ॥   

ननु स्वयम्भ्वादीनामेव स्थाने मृतानामेवं भवेदिति कस्मादुक्तं   
यदन्यत्र अन्तर्वेद्यादावपि मरणस्थानत्वमभिहितम् ?--इत्याशङ्क्य  
आह--  


नदीनगह्रदप्रायं यच्च पुण्यं न तन्मृतौ ।  
उत्कृष्टं तन्मृतानां तु स्वर्गभोगोपभोगिता ॥ २८-२७७ ॥  

ये पुनः प्राप्तविज्ञानविवेका मरणान्तिके ।  
अधरायतनेष्वास्था श्रितास्तेऽत्र तिरोहिताः ॥ २८-२७८ ॥  


निष्कृतिश्च एषां किमस्ति न वा?--इत्याशङ्क्य आह--  


तज्ज्ञानदूषणोक्तं यत्तेषां स्यात्किल पातकम् ।  
तत्तत्पुरेशदीक्षादिक्रमान्नश्येदिति स्थितिः ॥ २८-२७९ ॥  

दीक्षायतनविज्ञानदूषिणो ये तु चेतसा ।  
आचरन्ति च तत्तेऽत्र सर्वे निरयगामिनः ॥ २८-२८० ॥  


ननु एते साक्षात् यदि आचरन्तो दृश्यन्त इति कुतस्तद्विशेष एषां   
ज्ञायेत ?--इत्याशङ्क्य आह--   


ज्ञानायतनदीक्षादावास्थाबन्धपरिच्युतिः ।  
व्यापारव्याहृतैर्ज्ञेया तान्यपि द्विविधानि च ॥ २८-२८१ ॥  


इह द्विविधानि व्यापारव्याहृतानि संसारभागीयानि   
कैवल्यभागीयानि च । तत्र एषां क्वचिद्यथानुसन्धानं प्रवृत्तिः,   
क्वचिदयथानुसन्धानं क्वचिच्च निरनुसन्धानमिति । तत्र आद्यः   
स्पष्ट एव पन्था यथानुसन्धानं व्यापारादेर्भावात् । द्वितीयस्तु   
विपर्यस्तो व्यापारादेरनुसन्धानविपर्ययेण दर्शनात् । तृतीयस्तु   
नैवंविधः--इत्याह--  


यानि जातुचिदप्येव स्वास्थ्ये नोदमिषन्पुनः ।  
अस्वास्थ्ये धातुदोषोत्थान्येव तद्भोगमात्रकम् ॥ २८-२८२ ॥  


यानि संसारकैवल्यभागीयतया द्विविधानि, तानि व्यापारव्याहृतानि   
स्वास्थ्ये कदाचिदपि नोदितानि यथा ज्ञानिनः संसारभागीयानि   
अज्ञानिनस्तु कैवल्यभागीयानि, अस्वास्थ्ये   
पुनर्धातुदोषवशादुत्थितानि, तद्भोगमात्रकमेव   
तदानीमेषामेवंविधः प्राक्कर्मबलोपनतो भोग एव, न तु   
शुभाशुभकारि किञ्चित्--इत्यर्थः ॥ २८२ ॥  

ननु कथं भोगमात्रकमेव एतदित्युक्तं यज्ज्ञानिनोऽपि अन्तश्च   
आत्तानां संसारवासनानामन्तरान्तरा दर्शनादज्ञानित्वं स्यात्,   
अज्ञानिनोऽपि ज्ञान्युचितानां संस्काराणामुदयात् ज्ञानित्वमिति?--  
इत्याशङ्क्य आह--  


धातुदोषाच्च संसारसंस्कारास्ते प्रबोधिताः ।  
छिद्रगा अपि भूयिष्ठज्ञानदग्धा न रोहिणः ॥ २८-२८३ ॥  

ये तु कैवल्यभागीयाः स्वास्थ्येऽनुन्मिषिताः सदा ।  
अस्वास्थ्ये चोन्मिषन्त्येते संस्काराः शक्तिपाततः ॥ २८-२८४ ॥  


भूयिष्ठेति--एषां हि बलवज्ज्ञानम्--इत्याशयः । अनुन्मिषिता इति--  
अर्थादज्ञानिनः ॥ २८४ ॥   

ननु स्वास्थ्याविशेषेऽपि ज्ञानिनां धातुदोषादेते संस्काराः   
प्रबुद्धाः, इतरेषां तु शक्तिपातत इति कुतस्त्योऽयं विशेषः ?--  
इत्याशङ्क्य आह--  


यतः सांसारिकाः पूर्वगाढाभ्यासोपसंस्कृताः ।  
इत्यूचे भुजगाधीशस्तच्छिद्रेष्विति सूत्रतः ॥ २८-२८५ ॥  

ये तु कैवल्यभागीयाः प्रत्ययास्ते न जातुचित् ।  
अभ्यस्ताः संसृतेर्भावात्तेनैते शक्तिपाततः ॥ २८-२८६ ॥  


न च एतदस्मदुपज्ञमेवेत्याह--इतीत्यादि । तच्छिद्रेष्विति, सूत्रत इति ।  

"तच्छिद्रेषु प्रत्ययान्तराणि संस्कारेभ्यः ।" (४।२७)  

इति सूत्रे--इत्यर्थः । सांसारिकाणां हि व्यापारादीनां   
जन्मान्तरीयो गाढाभ्यासोऽस्ति निमित्तं यद्वशादेषामुदयोऽपि स्यात्,   
इतरेषां तु संसारिषु अभ्यासो नास्ति, कादाचित्कश्च उदयो दृश्यते,   
तदत्र केनचित् निमित्तेन भाव्यम् । स च शक्तिपात एवेति युक्तमुक्तम्--एते  
संस्काराः शक्तिपातत इति ॥ २८५-२८६ ॥  

ननु एवं ज्ञानिनोऽपि एते संस्कारास्तिरोधानशक्तिपातहेतुका एव   
सन्ति?--इत्याशङ्क्य आह--   


व्यापारव्याहृतैस्तेन धातुदोषप्रकोपितैः ।  
अप्राप्तनिश्चयामर्शैः सुप्तमत्तोपमानकैः ॥ २८-२८७ ॥  

विपरीतैरपि ज्ञानदीक्षागुर्वादिदूषकैः ।  
तिरोभावो न विज्ञेयो हृदये रूढ्यभावतः ॥ २८-२८८ ॥  


अप्राप्तनिश्चयामर्शैरिति--अन्यथाद्धित्वात् । रूढ्यभावत इति--अस्य   
हि अन्यत्र अस्ति दृढतरमभ्यासः--इति भावः ॥२८८ ॥  

अतश्च अस्य अन्येऽपि सांसारिकाः संस्काराः सन्ति--इत्याह--  


अत एव प्रबुद्धोऽपि कर्मोत्थान्भोगरूपिणः ।  
यमकिङ्करसर्पादिप्रत्ययान्देहगो भजेत् ॥ २८-२८९ ॥  


तर्हि अस्य किं नाम मुक्तत्वम्?--इत्याशङ्क्य आह--  


नैतावता न मुक्तोऽसौ मृतिर्भोगो हि जन्मवत् ।  
स्थितिवच्च ततो दुःखसुखाभ्यां मरणं द्विधा ॥ २८-२९० ॥  

अतो यथा प्रबुद्धस्य सुखदुःखविचित्रताः ।  
स्थितौ न घ्नन्ति मुक्तत्वं मरणेऽपि तथैव ताः ॥ २८-२९१ ॥  


अत इति--जन्मादिवत् मरणस्यापि भोगविशेषात्मकत्वात् ॥ २९१ ॥  

योगिनां पुनर्ज्ञानिभ्योऽपि मृतावतिशयः--इत्याह--  


ये पुनर्योगिनस्तेऽपि यस्मिंस्तत्त्वे सुभाविताः ।  
चित्तं निवेशयन्त्येव तत्तत्त्वं यान्त्यशङ्किताः ॥ २८-२९२ ॥  


निवेशयन्तीति उत्क्रान्त्यादिनिमित्तम् । अशङ्किता इति मरणव्यथाद्य   
योगात् ॥ २९२ ॥   

तथा च आगमोऽप्येवम्--इत्याह--  


श्रीस्वच्छन्दे ततः प्रोक्तं गन्धधारणया मृताः ।  
इत्यादि मालिनीशास्त्रे धारणानां तथा फलम् ॥ २८-२९३ ॥  


यदुक्तम्--   

"धारणां गन्धतन्मात्रे प्राणांस्त्यक्त्वा तु योगिनः ।  
ते यान्ति तादृशीं मूर्तिं धरित्र्याः परमां तनुम् ॥" (१०।७८८)  

इति ।   

"रसतन्मात्रमात्रे वै कृत्वा सम्यक् तु धारणाम् ।  
अपां योनिं परां प्राप्ताः… ॥" (१०।७९९)  

इति च । श्रीपूर्वशास्त्रे तु द्वादशपटलात्प्रभृति वितत्य   
एतदुक्तमिति तत एव अवधार्यम् ॥ २९३ ॥  

ननु मरणं चेद्योगिनामस्ति अवश्यम्, सुखदुःखाद्यात्मा तद्भोगोऽपि   
स्यात्; तत्किमेतदुक्तम् ?--इत्याशङ्क्य आह--   


एतेषां मरणाभिख्यो भोगो नास्ति तु ये तनुम् ।  
धारणाभिस्त्यजन्त्याशु परदेहप्रवेशवत् ॥ २८-२९४ ॥  


ननु कियान् मरणाभिख्यो भोगो य एषां नास्ति--इत्याशङ्क्य आह--  


एतावान्मृतिभोगो हि मर्मच्छिन्मूढताक्षगा ।  
ध्वान्ताबिलत्वं मनसि तच्चैतेषु न विद्यते ॥ २८-२९५ ॥  


तदिति--मर्मच्छिदादि ॥२९५ ॥  

तदेव उपपादयति--   


तथाहि मानसं यत्नं तावत्समधितिष्ठति ।   
अहंरूढ्या परे देहे यावत्स्याद् बुद्धिसञ्चरः ॥ २८-२९६ ॥  

प्राणचक्रं तदायत्तमपि सञ्चरते पथा ।  
तेनैवातः प्रबुद्ध्येत परदेहेऽक्षचक्रकम् ॥ २८-२९७ ॥  


यदि हि नाम स्वदेहं त्यजतो योगिनो मर्मसु वेदना, इन्द्रियेषु मोहः,   
मनसि तमोमयत्वं च अभविष्यत्, तदयं तत्प्रयत्ननिर्वर्त्यं   
परपुरप्रवेशादि एवं कथङ्कारमकरिष्यत् । मनःप्रयत्नाधीन एव   
हि योगिनः परदेहे बुद्धिप्राणादिसञ्चारः, येन अस्य तत्र   
अहन्ताप्ररोहः ॥२९७ ॥  

ननु प्राणादेरिन्द्रियचक्रस्य मनोऽनुगामित्वमेव कस्मात् ?--  
इत्याशङ्कां दृष्टान्तदिशा उपशमयति--   


मक्षिका मक्षिकाराजं यथोत्थितमनूत्थिताः ।  
स्थितं चानुविशन्त्येवं चित्तं सर्वाक्षवृत्तयः ॥ २८-२९८ ॥  


एवं योगिनां देहापगमेऽपि अन्यवदिन्द्रियाणामन्तरा अस्तमयो नास्ति--  
इत्याह--  


अतोऽस्य परदेहादिसञ्चारे नास्ति मेलनम् ।  
अक्षाणां मध्यगं सूक्ष्मं स्यादेतद्देहवत्पुनः ॥ २८-२९९ ॥  


अत इति--मृतिभोगाभावात् । ननु एतस्मिन्नेव देहे   
गाढमर्मप्रहारमात्रेणेन्द्रियाणामन्तरा मेलनं भवेत्, कथं   
पुनस्तत्त्यागेन?--इत्याशङ्क्य उक्तम्--सूक्ष्मं स्यादेतद्देहवत्पुनरिति   
॥२९९ ॥  

एतदेव दृष्टान्तगर्भमुपसंहरति--  


एवं परशरीरादिचारिणामिव योगिनाम् ।  
तत्तत्तत्त्वशरीरान्तश्चारिणां नास्ति मूढता ॥ २८-३०० ॥  

ते चापि द्विविधा ज्ञेया लौकिका दीक्षितास्तथा ।  
पूर्वे शिवाः स्युः क्रमशः परे तद्भोगमात्रतः ॥ २८-३०१ ॥  

दीक्षाप्यूर्ध्वाधरानेकभेदयोजनिकावशात् ।  
भिद्यमाना योगिनां स्याद्विचित्रफलदायिनी ॥ २८-३०२ ॥  


ते इति--योगिनः । लौकिका इति--पातञ्जलादिनिष्ठाः ॥ ३०२ ॥  

एवं योगिनो मृतवृत्तान्तमभिधाय, ज्ञानिनोऽपि आह--  


ये तु विज्ञानिनस्तेऽत्र द्वेधा कम्प्रेतरत्वतः ।  
तत्र ये कम्प्रविज्ञानास्ते देहान्ते शिवाः स्फुटम् ॥ २८-३०३ ॥  


एतदेव उपपादयति--   


यतो विज्ञानमेतेषामुत्पन्नं न च सुस्फुटम् ।   
विकल्पान्तरयोगेन न चाप्युन्मूलितात्मकम् ॥ २८-३०४ ॥  

अतो देहे प्रमादोत्थो विकल्पो देहपाततः ।  
नश्येदवश्यं तच्चापि बुध्यते ज्ञानमुत्तमम् ॥ २८-३०५ ॥  


न च सुस्फुटमिति--देहबलोपनतेन विकल्पेन ग्लपनात् । विकल्पान्तरेति--  
विरुद्धस्य ॥ ३०५ ॥   

ननु देहपाते विकल्पस्य प्रशमोऽस्तु, प्रस्फुटज्ञानोदये तु को हेतुः ?--इत्याशङ्क्य आह--   


संस्कारकल्पनातिष्ठदध्वस्तीकृतमन्तरा ।  
प्राप्तपाकं संवरीतुरपाये भासते हि तत् ॥ २८-३०६ ॥  

ये तु स्वभ्यस्तविज्ञानमयाः शिवमयाः सदा ।  
जीवन्मुक्ता हि ते नैषां मृतौ कापि विचारणा ॥ २८-३०७ ॥  


प्राप्तपाकमिति--परां काष्ठामधिरूढम्--इत्यर्थः ।   
संवरीतुरिति--पिधायकस्य देहस्य ॥ ३०७ ॥   

ननु किं न ज्ञानिनां मृतौ विचारः, यत्तेऽपि तदा पामरवत्   
देहादिमया एव किं न वा?--इत्याशङ्क्य दृष्टान्तगर्भमाह--  


यथाहि जीवन्मुक्तानां स्थितौ नास्ति विचारणा ।   
सुखिदुःखिविमूढत्वे, मृतावपि तथा न सा ॥ २८-३०८ ॥  


तथा च आगम--इत्याह--  


श्रीरत्नमालाशास्त्रे तदुवाच परमेश्वरः ।  
स्वशास्त्रे चाप्यहीशानो विश्वाधारधुरन्धरः ॥ २८-३०९ ॥  


स्वशास्त्रे इति--आधारकारिकासु ॥ ३०९ ॥  

तदेव क्रमेण पठति--  


रथ्यान्तरे मूत्रपुरीषमध्ये चण्डालगेहे निरये श्मशाने ।  
सचिन्तको वा गतचिन्तको वा ज्ञानी विमोक्षं लभतेऽपि चान्ते ॥ २८-  
३१०॥  

निरये इति--अपकृष्टस्थाने--इत्यर्थः ॥ ३१० ॥  

एतदेव सङ्क्षेपेण व्याचष्टे--  


अपि चेति ध्वनिर्जीवन्मुक्ततामस्य भाषते ।  
सचिन्ताचिन्तकत्वोक्तिरेतावत्सम्भवस्थितिम् ॥ २८-३११ ॥  


न केवलमन्ते ज्ञानी विमोक्षं लभते, यावज्जीवन्नपि--इत्यर्थः ।   
एतावदिति आसङ्गरहित इति यावत् ॥ ३११ ॥  

इतरत्रापि तात्पर्यार्थं तावदाह--  


तीर्थे श्वपचगृहे वा नष्टस्मृतिरपि परित्यजेद्देहम् ।  
ज्ञानसमकालमुक्तः कैवल्यं याति हतशोकः ॥ २८-३१२ ॥  

अनन्तकारिका चैषा प्राहेदं बन्धकं किल ।  
सुकृतं दुष्कृतं चास्य शङ्क्यं तच्चास्य नो भवेत् ॥ २८-३१३ ॥  


ज्ञानिनो हि बन्धकं कर्म नास्तीत्यस्य तीर्थादौ मरणे न   
कश्चिद्विशेष--इत्यत्र तात्पर्यम् ॥ ३१२-३१३ ॥  

तदेव पदशो व्याचष्टे--  


अपिशब्दादलुप्तस्मृत्या वा सम्भाव्यते किल ।  
मृतिर्नष्टस्मृतेरेव मृतेः प्राक् साऽस्तु किं तया ॥ २८-३१४ ॥  

लिङ् च सम्भावनायां स्यादियत्सम्भाव्यते किल ।  
स च कालध्वनिः प्राह मृतेर्मुक्तावहेतुताम् ॥ २८-३१५ ॥  


इह मरणं तावत् नष्टस्मृतेरेव भवतीति सम्भवन्त्या अपि   
मरणात्प्राक् स्मृत्या न कश्चिदर्थः--इति । अपिशब्दादनष्टायां   
स्मृतौ सम्भावनापि अफलप्रायैव--इत्यर्थः । लिङ्ङति--परित्यजेदिति   
। इयत्सम्भाव्यते इति--ज्ञानी हि नष्टस्मृतिरनष्टस्मृतिर्वा यत्र   
तत्र देहं परित्यजतीति । मृतेर्मुक्तावहेतुतामिति--ज्ञानप्राप्त्यैव हि   
अयं मुक्तः, किमस्य स्मरणेन--इत्याशयः ॥ ३१४-३१५ ॥  

ननु यद्येवं ज्ञानसमकालमेव मुक्तः, किं कैवल्यं यातीत्युक्तम्?--  
इत्याशङ्क्य आह--   


कैवल्यमिति चाशङ्कापदं याप्यभवत्तनुः ।  
भेदप्रदत्वेनैषापि ध्वस्ता तेन विशोकता ॥ २८-३१६ ॥  


आशङ्कापदमिति--ज्ञानसमकालमेव अयं किं मुक्तो न वेति । अत एव   
हतशोको निःशङ्कः--इत्युक्तम् ॥३१६ ॥  

ननु किमिदमाशङ्कापदम्, नहि ज्ञानिनो देहादि किञ्चिद्बन्धकम्,   
यदुक्तम्--  

शम्यग्ज्ञानाधिगमाद्धर्मादीनामकारणप्राप्तौ ।  
तिष्ठति संस्कारवशाच्चक्रभ्रमवद्धृतशरीरः ॥" (सां।का। ६७)  

इति?--इत्याशङ्क्य आह--   


परदेहादिसम्बन्धो यथा नास्य विभेदकः ।  
तथा स्वदेहसम्बन्धो जीवन्मुक्तस्य यद्यपि ॥ २८-३१७ ॥  

अतश्च न विशेषोऽस्य विश्वाकृतिनिराकृतेः ।  
शिवाभिन्नस्य देहे वा तदभावेऽपि वा किल ॥ २८-३१८ ॥  

तथापि प्राच्यतद्भेदसंस्काराशङ्कनस्थितेः ।  
अधुनोक्तं केवलत्वं यद्वा मात्रन्तराश्रयात् ॥ २८-३१९ ॥  

तान्येनं न विदुर्भिन्नं तैः स मुक्तोऽभिधीयते ।  


इह ज्ञानिनः परदेहसम्बन्धवत् स्वदेहसम्बन्धो न बन्धको यतोऽस्य   
सति असति वा देहे शिवाभिन्नस्य विश्वाकारत्वे निराकारत्वे वा   
कश्चिद्विशेषो नास्ति यद्यपि, तथापि सति देहे भेदसंस्काराशङ्कापि   
सम्भाव्येति अधुना देहपातानन्तर्येण कैवल्यं यातीत्युक्तम् । अथवा   
जीवतोऽपि अस्य मुक्तदेहसद्भावात्प्रमात्रन्तराणां तदा न   
ज्ञानमधुना तु ज्ञानमिति ॥ तथा च आगमोऽप्येवम्--इत्याह--  


श्रीमत्त्रैशिरसेऽप्युक्तं सूर्येन्दुपुटवर्जिते ॥ २८-३२० ॥  

जुगुप्साभावभङ्गस्थे सर्वतः स्तम्भवत्स्थिते ।  
सर्वव्यापत्तिरहिते प्रमाणप्रत्ययातिगे ॥ २८-३२१ ॥  

तस्मिन्बोधान्तरे लीनः कर्मकर्ताप्यनञ्जनः ।  
प्रधानं घट आकाश आत्मा नष्टे घटेऽपि खम् ॥ २८-३२२ ॥  

न नश्येत्तद्वदेवासावात्मा शिवमयो भवेत् ।  
स्वतन्त्रोऽवस्थितो ज्ञानी प्रसरेत्सर्ववस्तुषु ॥ २८-३२३ ॥  

तस्य भावो न चाभावः संस्थानं न च कल्पना ।  


प्रधानं कार्यकारणाद्यारब्धं प्राधानिकं शरीरम्--इत्यर्थः,   
तेन शरीरघटयोरात्माकाशयोश्च तुल्यत्वमिति । यथा घटे नष्टे   
तदवच्छिन्नं खं न नश्यति, तथा शरीरे नष्टेऽपि आत्मा, किन्तु   
अनवच्छिन्नस्वस्वरूपमय एव भवेत् । तदसौ   
तत्तत्प्रतिनियतकर्मकारित्वेऽपि तस्मिन् परप्रमातृतया प्रख्याते, अत   
एव स्वप्रकाशत्वात् प्रमाणप्रत्ययातिगे तदप्रत्येये, अत एव   
सूर्येन्दुपुटवर्जिते प्रमाणप्रमेययुगलकानवच्छिन्ने, अत एव जुगुप्सा   
जुगुप्स्यं वस्तु तदभावरूपमजुगुप्स्यं च तयोर्भङ्गस्थे   
हेयोपादेयकल्पनानिर्मुक्ते, अत एव   

शर्वाःशक्तीश्चेतसा दर्शनाद्याः स्वे स्वे वेद्ये यौगपद्येन विष्वक् ।  

क्षिप्त्वा मध्ये हाटकस्तम्भभूतस्तिष्ठन् विश्वाधार एकोऽवभासि   
॥"  

इत्याद्युक्त्या सर्वतः स्तम्भवत्स्थिते, अत एव   
सदसदाद्यविकल्प्यत्वाच्छब्दसंस्पर्शासहिष्णौ निर्विकल्पात्मनि   
बोधान्तरे लीनत्वादनञ्जनो निरुपाधिचिदेकघनस्वस्वरूप एव--  
इत्यर्थः । अतश्चैवं ज्ञाततत्त्वो ज्ञानी स्वातन्त्र्यमास्थितः   
सर्ववस्तुषु  
प्रसरेत् सर्वत्र एकात्म्येनैव तिष्ठेत् । नहि अस्य   
जन्ममरणादिलक्षणा काचिद्वास्तवी कल्पना अस्ति--इत्यर्थः ॥  

शास्त्रान्तराण्यपि एवम्--इत्याह--  


एतदेवान्तरागूर्य गुरुर्गीतास्वभाषत ॥ २८-३२४ ॥  


तदेव आह--   


यं य वापि स्मरन्भावं त्यजत्यन्ते कलेवरम् ।  
तं तमेवैति कौन्तेय सदा तद्भावभावितः ॥ २८-३२५ ॥  

तस्मात्सर्वेषु कालेषु मामनुस्मर युध्य च ।  


तदेव व्याचिकीर्षुः पीठिकाबन्धं कर्तुं गीतार्थमेव तावत्   
सङ्गृह्य अभिधत्ते यदेत्यादिना--   


यदा सत्त्वे विवृद्धे तु प्रलीनस्त्वूर्ध्वगस्तदा ॥ २८-३२६ ॥  

क्रमाद्रजस्तमोलीनः कर्मयोनिविमूढगः ।   


यदा हि कस्यचिदाजन्माभ्यासात् सत्त्वरजस्तमसां मध्यात् यद्यदेव   
प्रलयसमये विवृद्धं भवति, तदा अस्य तदौचित्यादेव   
मनुष्यस्थावरादिरूपतया गतिः स्यात्--इति वाक्यार्थः--यद्गीतम्--  

"यदा सत्त्वे प्रवृत्ते तु प्रलयं याति देहभृत् ।  
तदोत्तमविदां लोकानमलान्प्रतिपद्यते ॥  

रजसि प्रलयं गत्वा कर्मसङ्गिषु जायते ।  
तथा प्रलीनस्तमसि मूढयोनिषु जायते ॥" (भ।गी। १४।१५)   

इति ॥  

ननु अन्तकाले सत्त्वादिमयत्वेऽपि श्वासायासहिक्कागद्गदादिवैवश्येन   
सर्वेषां मूढतयैव भाव्यम्, तथात्वे च एषां   
कथमूर्ध्वगत्यादिसमुचिता देहान्तरसङ्गतिः सङ्गच्छताम् ?--  
इत्याशङ्क्य आह--   


तत्रेन्द्रियाणां सम्मोहश्वासायासपरीतता ॥ २८-३२७ ॥  

इत्यादिमृतिभोगोऽयं देहे न त्यजनं तनोः ।  


इह यन्नाम सत्यामपि तनौ इन्द्रियसम्मोहादिः, सोऽयं गौण्या वृत्त्या   
देहत्यजनशब्दवाच्यो मृतिभोग उच्यते, न तु साक्षादेव देहत्यागः,   
तदानीमपि अस्य स्फुटत्वेनैव अवस्थानात् ॥  

ननु यद्येवं तद्देहस्य साक्षात्त्यागः पुनः कदा स्यात्?--इत्याशङ्क्य   
आह--  


यस्त्वसौ क्षण एवैकश्चरमः प्राणनात्मकः ॥ २८-३२८ ॥  

यदनन्तरमेवैष देहः स्यात्काष्ठकुड्यवत् ।  
सा देहत्यागकालांशकला देहवियोगिनी ॥ २८-३२९ ॥  

तत एव हि तद्देहसुखदुःखादिकोज्झिता ।  
तस्यां यदेव स्मरति प्राक्संस्कारप्रबोधतः ॥ २८-३३० ॥  

अदृष्टाभ्यासभूयस्त्वशक्तिपातादिहेतुकात् ।  
तदेव रूपमभ्येति सुखिदुःखिविमूढकम् ॥ २८-३३१ ॥  


यः पुनरयमेक एव एतदनन्तरं क्षणान्तरस्य अनुदयादसहायः, अत   
एव चरमः, अत एव प्राणापानादिविभागस्य   
त्रुटितत्वात्प्राणनात्मकस्तावत्सङ्कुचितसंवित्स्वभावः क्षणो   
यदानन्तर्येणैव च देहस्य   
काष्ठलोष्टादिप्रमेयान्तरसमानकक्ष्यत्वमभिलक्ष्यते, सा साक्षात्   
देहत्यजनशब्दवाच्या सर्वजनसंलक्षणीया कालांशस्यापि   
अंशरूपा कला तद्दार्ढ्यबन्धप्रच्यावात् देहवियोगिनी, अत एव तन्नि  
बन्धनसुखादिकोज्झिता सङ्कुचितसंविन्मात्ररूपा--इत्यर्थः ।   
तस्यामेव च अन्त्यक्षणदशायां अदृष्टादिहेतुबलोपनतात्   
प्राक्संस्कारस्य प्रबोधात् यदेव सत्त्वादिप्रधानं   
किञ्चिद्देहान्तरासङ्गि स्मरति, तदेव अस्य प्रथमसंविदनुगृहीतं   
रूपं सम्पद्यते-- इत्यर्थः ॥ ३३१ ॥  

एवमेतदज्ञविषयमभिधाय स्वभ्यस्तास्वभ्यस्तज्ञानिविषयतयापि   
अभिधत्ते--  


यद्वा निःसुखदुःखादि यदि वानन्दरूपकम् ।  


निःसुखदुःखादीति--विश्वोत्तीर्णसंविद्रूपम्--इत्यर्थः ।   
आनन्दरूपकमिति पूर्णपरब्रह्मात्मकम्--इत्यर्थः । यदुक्तम्--  

न दुःखं न सुखं यत्र न ग्राह्यं ग्राहकं न च ।  
न चास्ति मूढभावोऽपि तदस्ति परमार्थतः ॥" (स्प।का। १।५)   

इति ।   

"आनन्दो ब्रह्मणो रूपम् ।"   

इति च ॥  

ननु स्मरणमात्रादेव अस्य कस्मादेवंरूपत्वापत्तिः स्यात् ?--  
इत्याशङ्क्य प्रतिविधत्ते तदेवेत्यादिना--   


कस्मादेति तदेवैष यतः स्मरति संविदि ॥ २८-३३२ ॥  


इह अन्त्ये क्षणे हि अभ्यासभूयस्त्वादिना येनैव रूपेण अग्रे   
भवितव्यं तत्संस्कारस्यैव प्रबोधेन भाव्यम्, तद्वशात्तत्स्मरणं   
तत्स्मृत्या च  
तद्भावप्राप्तिर् इति ॥ ३३२ ॥  

ननु नित्याविलुप्तस्वरूपायाः संविदस्तावन्नास्ति प्रलीनत्वं   
तदधिष्ठेयत्वमेव देहत्वं तच्च नीलपीतादिभिरपि अविशिष्टं तत्   
कथमेवं देहस्यैव प्रलीनत्वमुच्यमानं सङ्गच्छतां येन   
स्मृत्यादिचिन्तापि स्यात् ?--इत्याशङ्क्य आह--  


प्राक् प्रस्फुरेद्यदधिकं देहोऽसौ चिदधिष्ठितेः ।  


इह यत् नीलाद्यपेक्षया प्रथमतरं चिदधिष्ठानवशात्   
सम्यगनधिकवृत्तित्वेऽपि दर्पणप्रतिबिम्बवदधिकतया स्फुरति असौ   
देहः प्रमातृदशामधिशयानस्तच्छब्दव्यपदेश्यः स्यात्--इत्यर्थः   
॥   

ननु एतावता प्रलीनतार्थः कः?--इत्याशङ्क्य आह--  


यदेव प्रागधिष्ठानं चिता तादात्म्यवृत्तितः ॥ २८-३३३ ॥  

सैवात्र लीनता प्रोक्ता सत्त्वे रजसि तामसे ।  


यदेव हि चिता प्रागस्याधिष्ठानं सैव अत्र सत्त्वादि अधिकृत्य   
लीनता प्रोक्ता, किं नाम असमञ्जसमस्याः--इत्यर्थः । ननु इह   
निखिलमेव भावजातं चिदधिष्ठानवशात्सत्तामुपेयात्, अन्यथा हि   
न किञ्चिदपि चेत्येत, अतश्चिदधिष्ठानत्वमेव चेत् प्रलीनत्वम्, को   
विशेषो जीवनमरणयोः ?--इत्याशङ्क्य उक्तम्--तादात्म्यवृत्तित इति ।   
इह देहादीनां संवित्तादात्म्यवृत्तित्वेऽपि तत्स्वातन्त्र्यादेव   
तदनात्मवृत्तितयेव आधिक्येन प्रस्फुरणं जीवनम्, अन्यथा तु   
प्रलीनत्वादिशब्दव्यपदेश्यं मरणम्--इति तात्पर्यार्थः ॥  

ननु आस्तामेतत्, देहस्य पुनः चिता नीलाद्यपेक्षया   
प्रागधिष्ठानमित्यत्र किं निबन्धनम् ?--इत्याशङ्क्य आह-   


नीलपीतादिके ज्ञेये यतः प्राक्कल्पितां तनुम् ॥ २८-३३४ ॥  

अधिष्ठायैव संवित्तिरधिष्ठानं करोत्यलम् ।  


अत एव संविदधिष्ठेयत्वाविशेषेऽपि नीलादिभ्योऽस्ति देहस्य   
विशेषः--इत्याह--  


अतोऽधिष्ठेयमात्रस्य शरीरत्वेऽपि कुड्यतः ॥ २८-३३५ ॥  

देहस्यास्ति विशेषो यत्सर्वाधिष्ठेयपूर्वता ।  


ननु एवमपि संविदधिष्ठेयत्वाविशेषात् नीलादीनामपि कथं न   
प्रलीनत्वं प्रोक्तम् ?--इत्याशङ्क्य आह--   


तादात्म्यवृत्तिरन्येषां तन्न सत्यपि वेद्यते ॥ २८-३३६ ॥  

वेद्यानां किन्तु देहस्य नित्याव्यभिचरित्वतः ।  


तत् तस्मात् देहस्य चिता प्रागधिष्ठेयत्वादेर्हेतोरन्येषां   
नीलादीनां वेद्यानां सम्भवन्ती अपि वेदयितृस्वभावायां संविदि   
तादात्म्यवृत्तिर्न अनुभूयते तेषामिदन्तया परामर्शात् । देहस्य   
पुनर्वेद्यत्वेऽपि सा सर्वकालमव्यभिचारिणी   
अहन्तापरामर्शसहिष्णुतया प्रमातृरूपस्य अविच्युतेः ॥   

एवंरूपतायां च अत्र किं निमित्तम्?--इत्याशङ्क्य आह--  


सा च तस्यैव देहस्य पूर्वमृत्यन्तजन्मना ॥ २८-३३७ ॥  

स्मृत्या प्राच्यानुभवनकृतसंस्कारचित्रया ।  


सेति--तादात्म्यवृत्तिः । तथात्वे हि पूर्वशरीरप्रायणान्त्ये क्षणे   
प्रागनुभवाहितसंस्कारसमुत्थं तस्य नित्याव्यभिचरितसंविद्रूपस्य   
देहस्यैव स्मरणं निमित्तम् । येनैव हि वस्तुना सदा   
भावितान्तःकरणः, तदेव मरणसमये स्मरति, तद्भावमेव च   
प्राप्नोतीति । अत एव   

"…टदेवैष यतः स्मरति संविदि ।" (३३२)  

इति अनन्तरमेव उक्तम् ॥  

अत एव अस्मद्गुरुभिरपि युक्तमेवोक्तम्--इत्याह--  


युक्त्यानयास्मत्सन्तानगुरुणा कल्लटेन यत् ॥ २८-३३८ ॥  

देहाविशेषे प्राणाख्यदार्ढ्यं हेतुरुदीरितम् ।  
तद्युक्तमन्यथा प्राणदार्ढ्ये को हेतुरेकतः ॥ २८-३३९ ॥  

देहत्वस्याविशेषेऽपीत्येष प्रश्नो न शाम्यति ।  


यन्नाम श्रीमत्कल्लटपादैः  

"देहनीलादीनां सर्वशरीरग्रहणम् ।"  

इत्याद्युक्त्या शरीरत्वाविशेषेऽपि देह एव तथात्वनिबन्धनम्  

"प्राणाख्यनिमित्तदार्ढ्यम् ।"  

इत्याद्युक्त्या प्राणदार्ढ्यं निमित्तमुक्तं तदनया समनन्तरोक्त्या  

"प्राक्संवित्प्राणे परिणता ।"  

इत्यादिसूत्रितया सर्वाधिष्ठेयपूर्वत्वादिलक्षणया युक्त्या न्याय्यम्   
। अन्यथा हि अविशेषेऽपि एकत्र प्राणदार्ढ्ये को हेतुरित्येष दुरुद्धर   
एव प्रश्नः स्यात् ॥  

ननु अस्तु अन्त्ये क्षणे स्मरणं भाविदेहहेतुत्वं तु तस्य   
कुतोऽवगतम्?--इत्याशङ्क्य आह--   


स्मरन्निति शता हेतौ तद्रूपं प्रतिपद्यते ॥ २८-३४० ॥  


ननु यदि यदेव स्मर्यते तदेव प्राप्यते, तर्हि तत्क्षणभावि   
नीलादिस्मरणमपि तथात्वनिबन्धनं स्यात् ?--इत्याशङ्क्य आह--  


प्राक् स्मर्यते यतो देहः प्राक्चिताधिष्ठितः स्फुरन् ।  


तद्देहाख्यमेव प्राग्भाविरूपमसौ प्राप्नोति यदन्त्यक्षणे देह एव   
प्राक् नीलादिभ्यः पूर्वचिता अधिष्ठितः, अत एव स्फुरन् स्मर्यते   
स्मृतिविषयतामुपेयात्--इत्यर्थः ॥  

ननु तदा एवंविधस्य स्मरणस्य सद्भावे किं प्रमाणम्?--इत्याशङ्क्य   
आह--  


अतः स्मरणमन्त्यं यत्तदसर्वज्ञमातृषु ॥ २८-३४१ ॥  

न जातु गोचरो यस्माद्देहान्तरविनिश्चयः ।  


अतो देहवियोगावस्थावस्थानात् देहान्तरासङ्गि यदेवंविधं स्मरणम्,   
तदसर्वज्ञमातृषु न गोचरो देहसम्बन्धघटनेन अस्य   
प्रतिपादनवैफल्यादर्वाग्दृशः परे तत्कथमवबुद्ध्यन्ताम्--  
इत्यर्थः । ननु किमिदमनुभवविरुद्धमभिधानं यदन्त्येऽपि क्षणे  
बन्धुप्रभृतेः शिशिरोदकपानादेर्वा दृश्यत एव स्मरणमिति  
?--इत्याशङ्क्य आह--  


यत्तु बन्धुप्रियापुत्रपानादिस्मरणं स्फुटम् ॥ २८-३४२ ॥  

न तद्देहान्तरासङ्गि न तदन्त्यं यतो भवेत् ।  


न तदन्त्यमिति अपितु उपान्त्यक्षणवर्ती मृतिभोगोऽयम्--इति भावः ॥  

ननु स्मरणमिव अनुभवोऽपि भाविदेहान्तरासङ्गे निमित्ततां यायात्;   
तथाहि--कश्चिन्मुनिः स्वसुतनिर्विशेषतया वर्धितं   
विपन्नजननीकमाश्रममृगपोतकं   
शवरशराघातविगतजीवितमवलोक्य  
महता दुःखेन तमेवानुशोचन् प्राणैर्विमुक्तो मृगीभावमभ्युवाहेति   
पुराविदः, तत् स्मरणस्यैव कथमेवम्भाव उक्तः ?--इत्याशङ्क्य   
आह--  


कस्यापि तु शरीरान्ते वासना या प्रभोत्स्यते ॥ २८-३४३ ॥  

देहसत्त्वे तदौचित्याज्जायेतानुभवः स्फुटः ।  
यथा पुराणे कथितं मृगपोतकतृष्णया ॥ २८-३४४ ॥  

मुनिः कोऽपि मृगीभावमभ्युवाहाधिवासितः ।  


इह यस्य कस्यचन यैव अनेकजन्माभ्यस्ता वासना शरीरान्ते   
प्रभोत्स्यते  
देहान्तरासङ्गनिमित्तं स्मरणरूपतया प्रबोधमेष्यति,   
तदनुगुणोऽस्य देहसद्भावेऽपि स्फुटोऽनुभवो भवेत्,   
यदभिप्रायेणैव विष्णुपुराणादौ मृगपोतकतृष्णया अधिवासितः   
कोऽपि मुनिर्मृगीभावमभ्युवाहेति आख्यानम् ॥  

एतदेव विविनक्ति--   


तत्र सोऽनुभवो हेतुर्न जन्मान्तरसूतये ॥ २८-३४५ ॥  

तस्यैतद्वासना हेतुः काकतालीयवत् स तु ।  


तस्येति जन्मान्तरस्य । एतद्वासनेति--शरीरान्ते प्रभोत्स्यमाना । स--  
इत्यनुभवः ॥  

ननु यदि मृगीभावस्मरणमेव तद्देहासङ्गे निमित्तं तदवश्यं   
तत्पूर्वकत्वात् स्मरणस्य अनुभवोऽपि जन्मान्तरसूतये हेतुर्वाच्यः,  
अनुभवाहितविषयनियन्त्रणाविरहे हि यत्किञ्चन स्मर्येत नियमस्तु   
कुतस्त्यः ?--इत्याशङ्कते--  


ननु कस्मात्तदेवैष स्मरति इत्याह-यत्सदा ॥ २८-३४६ ॥  


अनुभवं विनापि भावनाद्वारं स्मृतेर्विषयनियमं दर्शयितुमाह--  


तद्भावभावितस्तेन तदेवैष स्मरत्यलम् ।   


यत् यस्मादेष सदा तद्भावभावितः, ततस्तदेव पर्याप्तं स्मरति- इति   
भगवानाह, कथितवान्--इत्यर्थः ॥  

ननु तद्भावभावनमपि अनुभव एव अभिहितो भवेत् ?--इत्याशङ्क्य आह-  
 


एवमस्मि भविष्यामीत्येष तद्भाव उच्यते ॥ २८-३४७ ॥  


ननु भविष्यद्विषयैव वासना भवेदिति कुतस्त्योऽयं नियमः?--  
इत्याशङ्क्य आह--   


भविष्यतो हि भवनं भाव्यते न सतः क्वचित् ।  


न सत इति--भूतस्य हि अनुभवनमेव भवेत्, न भावनम्--इति भावः ॥  

तदेव व्यनक्ति--   


क्रमात्स्फुटत्वकरणं भावनं परिकीर्त्यते ॥ २८-३४८ ॥  

स्फुटस्य चानुभवनं न भावनमिदं स्फुटम् ।  


ननु गाढमूढतया क्षणमपि भावनावकाशो येषां नास्ति   
तेषामन्त्यस्मरणाभावात् कथङ्कारं देहान्तरासङ्गः स्यात् ?--  
इत्याशङ्क्य आह--  


तदहर्जातबालस्य पशोः कीटस्य वा तरोः ॥ २८-३४९ ॥  

मूढत्वेऽपि तदानीं प्राग्भावना ह्यभवत्स्फुटा ।  
सा तन्मूढशरीरान्ते संस्कारप्रतिबोधनात् ॥ २८-३५० ॥  

स्मृतिद्वारेण तद्देहवैचित्र्यफलदायिनी ।  


तदहर्जातबालादीनां हि तदानीं मूढत्वेऽपि प्राग्जन्मनि   
सतताभ्यस्ततया स्फुटा भावना नूनमभवत्, अतस्तस्य प्रक्रान्तस्य   
मूढशरीरस्य अन्ते संस्कारप्रबोधोन्मिषितस्मरणद्वारेण सा   
भावना यथोचितदेहवैचित्र्यफलदायिनी भवेत्--इति वाक्यार्थः ॥  

नन्वत्र कथङ्कारं शरीरान्तरावस्थितत्वात् दूरव्यवहिता वासना   
प्रबोधमियात् येन तदुत्थायाः स्मृतेरपि तद्देहवैचित्र्यफलदायित्वं   
स्यात् ?--इत्याशङ्क्य आह--  


देशादिव्यवधानेऽपि वासनानामुदीरितात् ॥ २८-३५१ ॥  

आनन्तर्यैकरूपत्वात्स्मृतिसंस्कारयोरतः ।  
तथानुभवनारूढ्या स्फुटस्यापि तु भाविता ॥ २८-३५२ ॥  

भाव्यमाना न किं सूते तत्सन्तानसदृग्वपुः ।  


इह देशकालव्यवधानेऽपि वासनानां  

"देशकालव्यवहितानामप्यानन्तर्यम् ।" (यो। सू। ४।९)  

इत्यादिना उदीरितादानन्तर्यैकरूपत्वादवश्यं प्रबोधेन भाव्यम्,   
तद्वशाच्च स्मरणेनेति   
स्मृतिसंस्कारयोस्तत्तद्देहवैचित्र्यफलदायित्वं युक्तमेवोक्तम् । एवं   
तथानुभवेऽपि भावनैव प्रधानम्--इत्याह--अत इत्यादि । अतः   
एवमुक्ताद्भावनानुभवयोर्विभागात् हेतोः, तथा भावनोचितेन रूपेण   
अनुभवस्य दार्ढ्येन प्ररोहात्, स्फुटस्यापि वस्तुनो  
भविष्यत्ता पुनर्भाव्यमानैव भवेत् न अनुभूयमाना,   
भूतविषयत्वादनुभवस्य । सा च एवंविधा भाव्यमाना भविष्यत्ता   
स्वसन्तानानुगुणमेव देहान्तरं किं न सूते, नात्र   
काचिद्विप्रतिपत्तिः--इत्यर्थः ॥  

ननु यदि नाम अस्य भावनामात्रोपनत एव देहान्तरोदयः, तत् किं   
नाम शोकादिवत् भावयित्रेकगोचर एव असौ स्यात्, उत   
सर्वजनसंवेद्योऽपि?--इत्याशङ्क्य आह--  


तत्तादृक्तादृशैर्बन्धुपुत्रमित्रादिभिः सह ॥ २८-३५३ ॥  

भासतेऽपि परे लोके स्वप्नवद्वासनाक्रमात् ।  


तत्तादृक् भावनोचितं तद्वपुर्वासनाक्रमात् स्वप्नवत् जन्मान्तरे   
तादृशैः प्राप्ततद्रूपानुगुणैरेव बन्ध्वादिभिः सहापि भासते   
सर्वजनसंवेद्यं स्यात्--इत्यर्थः ॥  

ननु विषमोऽयं दृष्टान्तः, स्वप्नेऽपि भासमाना अपि   
बन्ध्वादयस्तद्वृत्तान्तानभिज्ञा एव--इत्याह--   


ननु मात्रन्तरैर्बन्धुपुत्राद्यैस्तत्तथा न किम् ॥ २८-३५४ ॥  


वेद्यते… तदिति--स्वाप्नं वस्तु । तथेति--स्वप्नद्रष्ट्टवत्--  
इत्यर्थः । न किं वेद्यते इति--नैव ज्ञायते इति यावत् ॥ अत्र आह--  


…क इदं प्राह स तावद्वेद वेद्यताम् ।  


ननु क एवं वक्ति स स्वप्नद्रष्टा तावत् स्वाप्नस्य वस्तुनः   
सर्वजनवेद्यतां वेत्ति, ते तु विदन्तु मा वा विदन्निति ॥  

ननु स्वप्ने देशकालादिव्यवहितत्वादसहिता एव बन्ध्वादय इति   
कथमसौ तद्वेद्यतामपि जानीयात् यद्वा भ्रन्तिमात्रमेतत् । ननु तत्र   
भासन्ते चेत् बन्ध्वादयः, कथमसन्निहिताः । नहि भातमभातं   
भवेत् । एवं हि जाग्रत्यपि तेषामसन्निधिरेव स्यात् । अथ तत्र   
व्यापारव्याहारादेर्दर्शनात्तत्सद्भावे बलवदनुमानं   
प्रमाणमस्तीति चेत्, इहापि तत्समानम्--इत्याह--  


व्यापारव्याहृतिव्रातवेद्ये मात्रन्तरव्रजे ॥ २८-३५५ ॥  

स्वप्ने नास्ति स इत्येषा वाक्प्रमाणविवर्जिता ।  


स इति--मात्रन्तरव्रजः । प्रमाणाविवर्जितेति--नहि तत्र   
तदसद्भावावेदकं किञ्चित्प्रमाणमस्ति--इत्याशयः । भ्रन्तित्वेऽपि   
स्वप्नस्य जाग्रदविशेष एव । जाग्रदपि भ्रन्तिरेवेत्यत्र सर्वे   
कृतश्रमा इत्यलम् ॥  

ननु एवमपि जाग्रत्स्वप्नयोर्दार्ढ्यादार्ढ्याभ्यां सत्यत्वमसत्यत्वं   
च सर्वत्र प्रसिद्धं कथमपह्नोतुं शक्यम् ?--इत्याशङ्क्य आह--  


य एवैते तु दृश्यन्ते जाग्रत्येते मयेक्षिताः ॥ २८-३५६ ॥  

स्वप्न इत्यस्तु मिथ्यैतत्तत्प्रमातृवचोबलात् ।  


इत्येतदिति--एकत्वेन अभिमननम्--इत्यर्थः । तत्प्रमातृवचोबलादिति--ते   
हि जाग्रत्प्रमातारो मत्समक्षं ह्यः स्वप्ने भवद्भिः किं दृष्टमिति   
पृष्टा नेत्येव परं ब्रूयुरिति ॥  

ननु स्वप्ने तावत् बन्ध्वादयः केचित्, नहि अस्य ते द्वये सम्भवन्ति ?--  
इत्याशङ्क्य आह--   


यानपश्यमहं स्वप्ने प्रमातंस्ते न केचन ॥ २८-३५७ ॥  

न शोचन्ति न चेक्षन्ते मामित्यत्रास्ति का प्रमा ।  


ये हि बन्ध्वादयः प्रमातारः स्वप्ने दृश्यन्ते ते न केचनेत्यत्र का   
प्रमा तदसद्भावावेदकं किञ्चित्प्रमाणं नास्ति--इत्यर्थः, प्रत्युत   
तत्सत्तावेदकमनुमानमत्रोक्तम् ते च न मां शोचन्ति नेक्षन्ते   
चेत्यनेनार्थक्रियाकारिणोऽपि--इत्यावेदितम् ॥  

ननु अनुमानं प्रमाणम्, तच्च प्रमेयोपसर्जनम्, प्रमेयं च अत्र   
प्रमात्रन्तरलक्षणं नास्त्येवेति किमालम्बनं तदुदियात् ?--  
इत्याशङ्क्य आह--  


यतः सर्वानुमानानां स्वसंवेदननिष्ठितौ ॥ २८-३५८ ॥  

प्रमात्रन्तरसद्भावः संविन्निष्ठो न तद्गतः ।  


इह यतः   

शंविन्निष्ठा हि विषयव्यवस्थितिः ।"  

इत्यादिनीत्या सर्वानुमानानामर्थातिशयाधानाभावात् प्रमातर्येव   
फलवत्त्वात् तत्संविदुपारोहेणैव विश्रान्तिरिति प्रमीयमाणानां  
प्रमात्रन्तराणां सद्भावोऽपि अत्र तन्निष्ठ एव, न तु   
अनुमेयस्वरूपनिष्ठ इति किं तत्सत्त्वासत्त्वान्वेषणेन । एतच्च अन्यत्र   
अन्यैर्बहुशो वितानितमिति किमिह अप्राकरणिकप्रायेण अनेनेति आस्ताम् ॥  

न केवलमानुमानिक्येव प्रतीतिरेवम्, यावत् प्रात्यक्षी अपि--इत्याह--  


घटादेरस्तिता संविन्निष्ठिता न तु तद्गता ॥ २८-३५९ ॥  

तद्वन्मात्रन्तरेऽप्येषा संविन्निष्ठा न तद्गता ।  


एतदनुमेयेऽपि अर्थे योजयति--तद्वदित्यादिना । एषेति--अस्तिता ॥  

यथाव्याख्यातमेव प्रशमयति--  


तेन स्थितमिदं यद्यद्भाव्यते तत्तदेव हि ॥ २८-३६० ॥  

देहान्ते बुध्यते नो चेत् स्यादन्यादृक्प्रबोधनम् ।  


अन्यादृगिति--अनियतमेव--इत्यर्थः ॥  

भावनापेक्षामेव उपोद्बलयति--  


तथाह्यन्त्यक्षणे ब्रह्मविद्याकर्णनसंस्कृतः ॥ २८-३६१ ॥  

मुच्यते जन्तुरित्युक्तं प्राक्संस्कारबलत्वतः ।  


असद्विषयायां सदातनायां भावनायां असद्गतिरेव भवति,   
तदपहस्तनाय सद्विषयायां च भावनायां अबलवत्यामपि   
बलवत्त्वापादनार्थम्  

"अचिन्त्या मन्त्रशक्तिर्वै परमेशमुखोद्भवा ।"  

इत्याद्युक्त्या महाप्रभावाणां ब्रह्मविद्यानामन्त्ये क्षणे   
संस्कारार्थं भगवता उपदेशः कृतो येन अस्य मुक्तिरेव स्यात् ॥  

न च एतदशब्दार्थमेव उक्तम्--इत्याह--  


निपाताभ्यामन्तशब्दात्स्मरणाच्छतुरन्त्यतः ॥ २८-३६२ ॥  

पादाच्च निखिलादर्धश्लोकाच्च समनन्तरात् ।  
लीन(य)शब्दाच्च सर्वं तदुक्तमर्थसतत्त्वकम् ॥ २८-३६३ ॥  


तत्र "वा"शब्दो वृक्षादीनां जन्मान्तरव्यवहितभावनोपक्षेपं   
द्योतयति, "अपि" शब्दश्च बलवत्त्वेऽप्यनुभवस्य अनवकॢप्तिम् ।   
अन्तशब्दादिति--"अन्त"शब्द उपान्त्यादिक्षणव्यावर्तनपरः ।   
स्मरणादिति--प्रकृतिरूपात् । शतुरिति--प्रत्ययरूपात् । अन्त्यतः   
पादादिति--  

"…षदा तद्भावभावितः ।" (८।६)   

इति ।  

निखिलादिति--काकाक्षिवत् । अर्धश्लोकादिति--  

"तस्मात्सर्वेषु कालेषु मामनुस्मर युध्य च ।" (८।७)   

इति । अनेन हि सदैव सद्विषया भावना कार्या--इत्युक्तम् । लीने(ये)ति--  
"प्रलीन" (य)शब्दगतात् । अनेन विभाव्यमानार्थैकतानत्वमुपोद्बलितम्   
॥ ३६३ ॥  

एतदर्थानभिज्ञैः पुनरेतदन्यथा व्याख्यायि--इत्याह--  


अज्ञात्वैतत्तु सर्वेऽपि कुशकाशावलम्बिनः ।  
यत्तदोर्व्यत्ययं केचित्केचिदन्यादृशं क्रमम् ॥ २८-३६४ ॥  

भिन्नक्रमौ निपातौ च त्यजतीति च सप्तमीम् ।  
व्याचक्षते तच्च सर्वं नोपयोग्युक्तयोजने ॥ २८-३६५ ॥  


यत्तदोर्व्यत्ययमिति--यं यं भावमेति तं तं स्मरन्निति ।   
अन्यादृशमिति--पाठत एव । भिन्नक्रमाविति--स्मरन्वापीति ।   
सप्तमीति--अन्त्ये क्षणे कलेवरं त्यजति सतीति ॥ ३६५ ॥  

ननु एवंविधं व्याख्यानमनूद्य, कस्मान्न दूषितम् ?--इत्याशङ्क्य   
आह--  


न च तद्दर्शितं मिथ्या स्वान्तसम्मोहदायकम् ।  


ननु किमियता स्वोत्पेर्क्षितेन मृतिसतत्त्वपरीक्षणेन ?--इत्याशङ्क्य   
आह--  


तदित्थम्प्रायणस्यैतत्तत्त्वं श्रीशम्भुनाथतः ॥ २८-३६६ ॥  

अधिगम्योदितं तेन मृत्योर्भीतिर्विनश्यति ।  


ननु कथं मृतिसतत्त्ववचनमात्रेण तद्भीतिः शाम्येत् ?--  
इत्याशङ्क्य आह--  


विदितमृतिसतत्त्वाः संविदम्भोनिधानाद्  

दचलहृदयवीर्याकर्षनिष्पीडनोत्थम् ।  

अमृतमिति निगीर्णे कालकूटेऽत्र देवा  

यदि पिबथ तदानीं निश्चितं वः शिवत्वम् ॥ २८-३६७ ॥  


एवमियत्तया तुलितमरणसतत्त्वा देवा मायाध्वनि व्यवहरन्तः   
परिमिताः प्रमातारः, स्वभावभूतत्वात् नित्याव्यभिचारिणः   
पराहम्परामर्शात्मनो वीर्यस्य परधाराधिरोहितया आकर्षणेन   
यन्निष्पीडनम् सारतया स्वीकारः, स्तद्वशेन संविदब्धेरुत्थितं   
यदमृतम् परानन्दचमत्कारमयं पूर्णत्वम्, तद्बुद्ध्या   
कालस्तत्तत्कलनाकारी समनान्तः पाशप्रपञ्चः, स एव   
अख्यातिरूपतया सत्यविपर्ययात्मा कूटस्तस्मिन्निगीर्णे   
स्वात्मसंवित्सात्कारेण पूर्णख्यातिमयतामापादिते, यदि अत्रैव   
मुक्तात्मनि अमृते पिबथ पानक्रियामारभध्वे, तत् नूनं तदानीमेव   
वः पूर्णसंविन्मयत्वं स्यात् किमनेन पुनः पुनरमृतपानेन--  
इत्यर्थः । इदमत्र तात्पर्यम् --यदनवरतमेव   
संविदद्वैतमभ्यस्यतः प्रायणान्ते तदैकात्म्यापत्तिरेव स्यादिति को   
नाम महात्मनो मरणभयस्य अवकाश इति । अथ च मर्त्यभुवमवतीर्य   
वर्तमाना देवाः समुद्रान्मन्दरोदराकर्षणेन स्ववीर्यनिष्पीडनेन   
च उत्थितमिदममृतमेवेति सङ्कल्पेन कालकूटे भक्षिते यदि   
अमृतपानं कुरुध्वे, तन्निश्चितं तदानीं निगीर्णदुर्विषहविषेण   
शिवेनैव भगवता वस्तुल्यत्वं स्यादिति ॥३६७ ॥  

एवं प्रसङ्गान्मरणस्वरूपमभिधाय, प्रकृतमेव आह--  


उत्सवोऽपि हि यः कश्चिल्लौकिकः सोऽपि सम्मदम् ।  
संविदब्धितरङ्गाभं सूते तदपि पर्ववत् ॥ २८-३६८ ॥  

एतेन च विपद्ध्वंसप्रमोदादिषु पर्वता ।  
व्याख्याता तेन तत्रापि विशेषाद्देवतार्चनम् ॥ २८-३६९ ॥  

पुरक्षोभाद्यद्भुतं यत्तत्स्वातन्त्र्ये स्वसंविदः ।  
दार्ढ्यदायीति तल्लाभदिने वैशेषिकार्चनम् ॥ २८-३७० ॥  

सम्मदं सूते इति--स्वात्मविश्रान्त्युत्पादात् ।  


तदपीति--अपिशब्दस्य न केवलं मृतिदिनं पर्ववद्भवेत्, यावदिदमपि--इत्यर्थः । एतेनेति--सम्मदप्रसूतिलक्षणेन समानन्यायत्वेन  
हेतुना--इत्यर्थः । तल्लाभेति- तच्छब्देन संवित्स्वातन्त्र्यपरामर्शः   
॥  

इदानीं मृतिपरीक्षानन्तरोद्दिष्टं योगिनीमेलकादि निर्देष्टुमाह--  


योगिनीमेलको द्वेधा हठतः प्रियतस्तथा ।  
प्राच्ये च्छिद्राणि संरक्षेत्कामचारित्वमुत्तरे ॥ २८-३७१ ॥  

स च द्वयोऽपि मन्त्रोद्धृत्प्रसङ्गे दर्शयिष्यते ।  


प्राच्ये इति--हठमेलापे । उत्तरे इति--प्रियमेलापे । कामचारित्वं   
छिद्ररक्षणं वा न वेति, एतच्च हठप्रियशब्दाभ्यामेव गतार्थम् ।   
द्वय इति--द्व्यवयवे--इत्यर्थः । मन्त्रोद्धृत्प्रसङ्गे इति--त्रिंशाह्निके   
॥ ननु भवत्वेवम्, नैमित्तिकत्वं तु अस्य कुतस्त्यम् ?--इत्याशङ्क्य आह--  


योगिनीमेलकाच्चैषोऽवश्यं ज्ञानं प्रपद्यते ॥ २८-३७२ ॥  

तेन तत्पर्व तद्वच्च स्वसन्तानादिमेलनम् ।  


तेनेति--अवश्यम्भाविना ज्ञानलाभेन । तद्वदिति--योगिनीमेलकवत् ॥  

ननु योगिनीमेलकादवश्यमेष ज्ञानमाप्नोतीति अवश्यतायां किं   
प्रमाणम्?--इत्याशङ्क्य आह--   


संवित्सर्वात्मिका देहभेदाद्या सङ्कुचेत्तु सा ॥ २८-३७३ ॥  

मेलकेऽन्योन्यसङ्घट्टप्रतिबिम्बाद्विकस्वरा ।  


इह सर्वात्मकत्वेऽपि या संविद्देहभेदात् सङ्कोचप्राप्ता, सा मेलके   
सति अन्योन्यस्य सङ्घट्टेन प्रतिबिम्बात्परस्परं प्रतिसङ्क्रमणेन   
विकस्वरा  
सङ्कोचापहस्तनेन पूर्णा भवति--इत्यर्थः ॥  

ननु कथमेतावतैव अस्यां विकस्वरत्वं स्यात् ?--इत्याशङ्क्य आह--  


उच्छलन्निजरश्म्योघः संवित्सु प्रतिबिम्बितः ॥ २८-३७४ ॥  

बहुदर्पणवद्दीप्तः सर्वायेताप्ययत्नतः ।  


यस्य कस्यचन बहिः प्रसरन्निन्द्रियमरीचिपुञ्जः तास्वेव   
अनेकदर्पणप्रख्यासु योगिन्यादिसम्बन्धिनीषु संवित्सु प्रतिबिम्बितत्वात्   
दीप्तः सर्वतो विकासमासादयन् यत्नं विनापि सर्वायेत   
सर्वाकारतां यायात्--इत्यर्थः ॥  

सर्वाकारत्वमेव च अस्याः परानन्दनिर्भरं पूर्णं रूपम्--इत्याह--  


अत एव गीतगीतप्रभृतौ बहुपर्षदि ॥ २८-३७५ ॥  

यः सर्वतन्मयीभावे ह्लादो नत्वेककस्य सः ।  


अत इति--सर्वाकारत्वादेव अस्याः । सर्वतन्मयीभाव इति--तावत्यंशे   
सर्वेषां भेदविगलनात् ॥   

ननु   

"प्रदेशोऽपि ब्रह्मणः सार्वरूप्यमनतिक्रान्तश्चाविकल्प्यश्च ।"  

इत्यादिनीत्या प्रत्येकमपि आनन्दनिर्भरैव संविदिति किं   
सर्वतन्मयीभावेन?--इत्याशङ्क्य आह--   


आनन्दनिर्भरा संवित्प्रत्येकं सा तथैकताम् ॥ २८-३७६ ॥  

नृत्तादौ विषये प्राप्ता पूर्णानन्दत्वमश्नुते ।  


ननु एवमपि देहसङ्कोचाद्यविगलनात् कथमेषां पूर्णानन्दमयत्वं   
स्यात्?--इत्याशङ्क्य आह--   


ईर्ष्यासूयादिसङ्कोचकारणाभावतोऽत्र सा ॥ २८-३७७ ॥  

विकस्वरा निष्प्रतिघं संविदानन्दयोगिनी ।  


येषां पुनरीर्ष्यादिसङ्कोचाभावो नास्ति, तेषां किं   
संविन्मयीभावो भवेन्न वा?--इत्याशङ्क्य आह--   


अतन्मये तु कस्मिंश्चित्तत्रस्थे प्रतिहन्यते ॥ २८-३७८ ॥  

स्थपुटस्पर्शवत्संविद्विजातीयतया स्थिते ।  


अतन्मये इति--संविन्मयतामनापन्ने--इत्यर्थः । अत एव उक्तम्--  
विजातीयतया स्थिते इति । स्थपुटस्पर्शवदिति--यथाहि   
निम्नोन्नतवस्तुनि निम्ने स्पर्शस्य प्रतिघातो भवेत्, तथा अत्रापि   
संविदः--इत्यर्थः ॥  

एवमेवंविधस्य मेलकादौ प्रवेश एव न दातव्यः--इत्याह--  


अतश्चक्रार्चनाद्येषु विजातीयमतन्मयम् ॥ २८-३७९ ॥  

नैव प्रवेशयेत्संवित्सङ्कोचननिबन्धनम् ।  


प्रवेशाभावे संवित्सङ्कोचनिबन्धनत्वं हेतुः ॥  

एवं मेलकादावतन्मयस्य प्रवेशनिषेधात् तत्प्रवेशाभ्यनुज्ञानेऽपि   
विशेषावद्योतनाय तन्मया एव अत्र प्रवेशनीयाः--इत्याह--  


यावन्त्येव शरीराणि स्वाङ्गवत्स्युः सुनिर्भराम् ॥ २८-३८० ॥  

एकां संविदमाविश्य चक्रे तावन्ति पूजयेत् ।  


शरीराणीत्यनेन शरीरिणामत्र वस्तुतः कश्चिद्भेदो नास्तीति   
सूचितम् । अत एव उक्तम्--एकां सुनिर्भरां संविदमाविश्येति   
स्वाङ्गवदिति च ॥  

ननु यदि नाम मेलकादावतन्मयः कश्चित्प्रमादात् प्रविष्टः, तदा   
किं प्रतिपत्तव्यम् ?--इत्याशङ्क्य आह--   


प्रविष्टश्चेत्प्रमादेन सङ्कोचं न व्रजेत्ततः ॥ २८-३८१ ॥  

प्रस्तुतं स्वसमाचारं तेन साकं समाचरेत् ।  


एवमस्य कश्चिदुपकारः स्यान्न वा ?--इत्याशङ्क्य आह--  


स त्वनुग्रहशक्त्या चेद्विद्धस्तत्तन्मयीभवेत् ॥ २८-३८२ ॥  

वामाविद्धस्तु तन्निन्देत्पश्चात्तं घातयेदपि ।  


तदिति--तत्रत्यं रहस्यचर्यादि । निन्देदिति--रिर्ष्यादिना । घातयेदिति--  
एवं समयस्य आम्नानात् । यदुक्तम्--   
शमयप्रतिभेत्तॄंस्तदनाचारांश्च घातयेत् ।"   

इति ॥  

न च एतदस्माभिः स्वोपज्ञमेवोक्तम्--इत्याह--  


श्रीमत्पिचुमते चोक्तमादौ यत्नेन रक्षयेत् ॥ २८-३८३ ॥  

प्रवेशं सम्प्रविष्टस्य न विचारं तु कारयेत् ।  


एतच्च अतन्मयत्वेऽपि अधिकृतविषयं ज्ञेयम्, न अन्यथा--इत्याह--  


लोकाचारस्थितो यस्तु प्रविष्टे तादृशे तु सः ॥ २८-३८४ ॥  

अकृत्वा तं समाचारं पुनश्चक्रं प्रपूजयेत् ।  


तादृशे इति--लोकाचारस्थिते । स इति--चक्राद्यर्चयिता । तमिति--  
मेलकादावाम्नातम् । पुनरिति--तस्मिन्निर्गते, परेऽहनि वा ॥  

इदानीं क्रमप्राप्तं व्याख्याविधिं वक्तुं प्रतिजानीते--  


अथ वच्मि गुरोः शास्त्रव्याख्याक्रममुदाहृतम् ॥ २८-३८५ ॥  

देव्यायामलशास्त्रादौ तुहिनाभीशुमौलिना ।  


तदेवाह--   


कल्पवित्तत्समूहज्ञः शास्त्रवित्संहितार्थवित् ॥ २८-३८६ ॥  

सर्वशास्त्रार्थविच्चेति गुरुर्भिन्नोऽपदिश्यते ।  


तत्समूहेति--अनियता बहवः कल्पाः । शास्त्रं   
प्रतिनियतानेककल्पात्मकम् । संहिता--चतुष्पादा । सर्वशास्त्रेति--  
चतुर्दश विद्यास्थानानीति पञ्चधा भिन्नो गुरुरपदिश्यते   
श्रीदेव्यायामले कथ्यते--इत्यर्थः । यदुक्तं तत्र--  

"आचार्यं सम्प्रवक्ष्यामि सर्वशास्त्रविशारदम् ।  
चतुष्पात्संहिताभिज्ञः कल्पस्कन्धे विशारदः ॥  

शास्त्रैकल्पैकदेशे वा आचारचरणक्षमः ।"   

इति ॥  

ननु एवं व्याख्यायां कस्य अधिकारः ?--इत्याशङ्क्य आह--  


यो यत्र शास्त्रे स्वभ्यस्तज्ञानो व्याख्यां चरेत्तु सः ॥ २८-३८७ ॥  

नान्यथा तदभावश्चेत्सर्वथा सोऽप्यथाचरेत् ।  


नान्य इति--अस्वभ्यस्तज्ञानः । अथ चेत्सर्वथा स्वभ्यस्तज्ञानो गुरुर्न   
स्यात्, तदा सोऽपि अस्वभ्यस्तज्ञानो व्याख्यां चरेत्, नैवं   
कश्चिद्दोष--इत्यर्थः ॥  

न केवलमत्रैवोक्तं यावदन्यत्रापि--इत्याह--  


श्रीभैरवकुले चोक्तं कल्पादिज्ञत्वमीदृशम् ॥ २८-३८८ ॥  


ननु एवमपि स्वभ्यस्तज्ञानतायामेव गुरोः सर्वत्र कस्माद्भरः ?--  
इत्याशङ्क्य आह--   


गुरोर्लक्षणमेतावत्सम्पूर्णज्ञानतैव या ।  
तत्रापि याऽस्य चिद्बृत्तिकर्मिभित् साप्यवान्तरा ॥ २८-३८९ ॥  


ननु एवं तर्हि कर्मित्वमस्य न स्यात्?--इत्याशङ्क्य आह--तत्रेत्यादि ।   
सम्पूर्णज्ञानतायामपि योऽस्य गुरोर्ज्ञानित्वकर्मित्वादिलक्षणो   
भेदः  
सोऽप्यवान्तररूपः--इत्यर्थः । एतच्च श्रीदेव्या यामले एव उक्तम्--  
इत्याह--  


देव्यायामल उक्तं तद् द्वापञ्चाशह्व आह्निके ।  


तदेव अर्थद्वारेण आह--  


देव एव गुरुत्वेन तिष्ठासुर्दशधा भवेत् ॥ २८-३९० ॥  


दशधात्वमेव दर्शयति--  


उच्छुष्मशवरचण्डगुमतङ्गघोरान्तकोग्रहलहलकाः ।  
क्रोधी हुलुहुलुरेते दश गुरवः शिवमयाः पूर्वे ॥ २८-३९१ ॥  

ते स्वांशचित्तवृत्तिक्रमेण पौरुषशरीरमास्थाय ।  
अन्योन्यभिन्नसंवित्क्रिया अपि ज्ञानपरिपूर्णाः ॥ २८-३९२ ॥  

सर्वेऽलिमांसनिधुवनदीक्षार्चनशास्त्रसेवने निरताः ।  
अभिमानशमक्रोधक्षमादिरवान्तरो भेदः ॥ २८-३९३ ॥  


अन्तकः यमः । यदुक्तं तत्र--  

"दश रुद्रा महाभागास्तन्त्रे गुरुवराः स्मृताः ।  

इत्युपक्रम्य   

"जटामुकुटधारी च लिङ्गार्चनरतः सदा ॥  

मद्यमांसरतो नित्यं मन्त्रसेवादृढव्रतः ।  
स्वशक्तिं रमयेच्चापि शास्त्राधीती च यत्नतः ॥  

उच्छुष्मांशसमुद्भूतो दैशिकः शास्त्रपारगः ।  
शवरांशसमुद्भूतस्तत्त्वमार्गावलम्बकः ॥  

गुप्ताचारक्रियो नित्यं गुप्तदाराभिमैथुनी ।  
क्रोधनोऽतिप्रचण्डश्च मद्यमांसरतः सदा ॥  

चण्डांश्वंशो गुरुश्चैव दीक्षानुग्रहकृत्सदा ।  
क्षमी आमिषलौली च यज्ञे पशुनिपातकः ॥  

मतङ्गांशसमुद्भूतो गुरुः शास्त्रार्थवेदकः ।  
अभिमानी क्रोधनश्च मैथुनाभिरतः सदा ॥  

सुगूढोऽत्यन्तदक्षश्च घोरांशश्च गुरुः स्मृतः ।  
जपहोमक्रियासक्तं लिङ्गाद्यभ्यर्चने रतम् ॥  

यमांशं गुरवः प्राहुर्दीक्षाकर्मणि निष्ठुरम् ।  
धातुवादरसादीनि ओषध्यादिरसायनम् ॥  

नित्यं सेवेत्सदा योगी शिष्यानुग्रहतत्परः ।  
उग्रांशो गुरुभिः प्रोक्तो योऽसौ हलहलः स्मृतः ॥  

क्रोधः सर्वत्र जायेत मानी योगरतः सदा ।  
मन्यते तृणवत्सर्वं मत्तुल्यं नास्ति मन्यते ॥  

दुराराधो जनैः सर्वैः कष्टसेव्य उपासिभिः ।  
शिष्यानुग्रहकृन्नित्यं क्रोधिन्ॐऽशः प्रकीर्तितः ॥  

दीक्षाकर्मणि निष्णातो मद्यमांसाशनः सदा ।  
कुले हुलहुले जातो दैशिकः परिकीर्तितः ॥  

दशैते गुरवः प्रोक्ताः स्वतत्त्वज्ञानगर्विताः ।  
ये तदंशसमुद्भूतास्तत्स्वभावानुचारिणः ॥  

तैस्तु येऽनुगृहीतास्तु ते तदाचारवर्तिनः ।"  

इत्यादि बहुप्रकारम् । एतच्च ग्रन्थविस्तरभयात् यथोपयोगमुच्चित्य   
उच्चित्य लिखितमिति तत एव यथाशयमनुसर्तव्यम् ॥ ३९३ ॥  

एवमेवंविधो गुरुर्व्याख्यार्थमभ्यर्थनीयः--इत्याह--  


इत्थं विज्ञाय सदा शिष्यः सम्पूर्णशास्त्रबोद्धारम् ।  
व्याख्यायै गुरुमभ्यर्थयेत पूजापुरःसरं मतिमान् ॥ २८-३९४ ॥  

सोऽपि स्वशासनीये परशिष्येऽपि वापि तादृशं शास्त्रम् ।  
श्रोतुं योग्ये कुर्याद् व्याख्यानं वैष्णवाद्यधरे ॥ २८-३९५ ॥  

करुणारसपरिपूर्णो गुरुः पुनर्मर्मधामपरिवर्जम् ।  
अधमेऽपि हि व्याकुर्यात्सम्भाव्य हि शक्तिपातवैचित्र्यम् ॥ २८-३९६ ॥  


अनेन व्याख्याविध्यनुषक्तः श्रुतविधिरपि आसूत्रितः । सोऽपीति--  
गुरुः करुणावशेन वैष्णवादावधमेऽपि व्याख्यां कुर्यात्, किन्तु   
मर्मस्थानं वर्जयित्वा यदसौ साक्षादनायातशक्तिपात इति ॥ ३९६ ॥  

अत्रैव इतिकर्तव्यतामाह--  


लिप्तायां भुवि पीठे चतुरस्रे पङ्कजत्रयं कजगे ।  
कुर्याद्विद्यापीठं स्याद्रसवह्न्यङ्गुलं त्वेतत् ॥ २८-३९७ ॥  

मध्ये वागीशानीं दक्षोत्तरयोर्गुरून्गणेशं च ।  
अधरे कजे च कल्पेश्वरं प्रपूज्यार्घपुष्पतर्पणकैः ॥ २८-३९८ ॥  

सामान्यविधिनियुक्तार्घपात्रयोगेन चक्रमथ सम्यक् ।  
सन्तर्प्य व्याख्यानं कुर्यात्सम्बन्धपूर्वकं मतिमान् ॥ २८-३९९ ॥  


कजगे इति--पीठविशेषणम्, तेन   
अधस्तनपीठान्तरस्थपद्मोपरिवर्तिनि--इत्यर्थः । यदुक्तम्-   

"…पीठाधः पद्ममालिखेत् ।"   

इति । रसवह्नीति षट्त्रिंशत् । मध्ये इति मध्यपद्मे । अधरे इति   
पीठाधोवर्तिनि । यदुक्तं तत्र--   

"…ंअध्ये वागीशिपूजनम् ।"  

दक्षिणे गुरवः पद्मे उत्तरे तु गणेश्वरः ।  
पीठाधो यद्भवेत्पद्मं कल्पेशं तत्र पूजयेत् ॥"   

इति ॥ ३९९ ॥  

सम्बन्धपूर्वकत्वमेव दर्शयन् व्याख्यानशैलीं शिक्षयति--  


सूत्रपदवाक्यपटलग्रन्थक्रमयोजनेन सम्बन्धात् ।  
अव्याहतपूर्वापरमुपवृह्य नयेत वाक्यानि ॥ २८-४०० ॥  

मण्डूकप्लवसिंहावलोकनाद्यैर्यथायथं न्यायैः ।  
अविहतपूर्वापरकं शास्त्रार्थं योजयेदसङ्कीर्णम् ॥ २८-४०१ ॥  

तन्त्रावर्तनबाधप्रसङ्गतर्कादिभिश्च सन्न्यायैः ।  
वस्तु वदेद्वाक्यज्ञो वस्त्वन्तरतो विविक्ततां विदधत् ॥ २८-४०२ ॥  

यद्यद् व्याहृतिपदवीमायाति तदेव दृढतरैर्न्यायैः ।  
बलवत्कुर्याद्दूष्यं यद्यप्यग्रे भविष्यत्स्यात् ॥ २८-४०३ ॥  


पदेति--पदाद्यात्मा पदार्थः । ग्रन्थक्रमेति--विद्यादिपादरूपः ।   
यदुक्तं तत्र--   

"पादिकश्चात्र सम्बन्ध अन्यः पाटलिकः प्रिये ।  
पादार्थः सौत्रवाक्यार्थ एतत्सम्बन्धपञ्चकम् ॥  

चतुष्पात्संहिता यावत्तस्यां पादो यथोदितः ।  
आदिमध्यावसानैश्च ग्राहयेदर्थसन्ततिम् ॥  

परस्पराविभेदेन अविरुद्धा यथा भवेत् ।  
एवं पादगतं ज्ञात्वा व्यावर्ण्यं कुरुते गुरुः ॥  

यत्तत्पाटलिकं वस्तु पटलान्ते समर्पयेत् ।  
अभिसन्ध्यान्यपटलमेतत्पाटलिकं स्मृतम् ॥  

यः पदार्थोऽभिगम्येत तत्पादार्थेन निश्चितम् ।  
अपरस्परभेदेन व्याख्यानं कुरुते गुरुः ॥  

एष पादार्थिको नाम्ना अन्यत्सूत्रगतं शृणु ।  
सूत्रे सङ्गृहीतं वस्तु सुपरीक्ष्यार्थसन्ततिः ॥  

भेदभिन्ना तथात्रैव सूत्रेणान्येन सुन्दरि ।  
एतत्सूत्रं विचार्येत वाक्येन परिनिष्ठितम् ॥  

संस्कृतैः शब्दविषयैर्नदीस्रोतःप्रवाहकैः ।  
वातोर्मिवेगभङ्गेन व्याख्यां द्विपगतिं च वा ॥  

मण्डूकप्लुतिरेवात्र अथ सिंहावलोकितम् ।  
ज्ञात्वा न्यायं तु शिष्यं हि तादृशेन प्रबोधयेत् ॥  

स्वरूपेणार्थविषयं पादभेदेन वाऽथवा ।  
दैशिकः कुरुते व्याख्यां यादृशं तेन पृच्छितम् ॥  

तादृशं तस्य वक्तव्यं स्वाम्नायस्थितिपालनात् ।"   

इति ।   
यागत्रयात्मकपौर्णमासाङ्गप्रयाजानुयाजवदेकमनेकसाधारणं   
तन्त्रम् । अवघातादेरिव यावद्द्रव्यमसकृत्प्रयुक्तिरावर्तनम् ।   
चमसगोदोहनादिवदसक्तप्रतिषेधो बाधः । पशुपुरोडाशवत्   
परमध्यपातिनो निजतन्त्रनैरपेक्ष्येण परकीयेनैव तन्त्रेण   
सम्पादनं प्रसङ्गः । संशयनिर्णयान्तरालवर्ती   
भवितव्यतात्मकः प्रत्ययस्तर्कः । आदिशब्दादतिदेशादयः । सदिति--  
मण्डूकप्लवादिलौकिकन्यायविलक्षणैः--इत्यर्थः । वस्त्वन्तरतो   
विविक्ततां विदधत्--इत्यनेन असङ्कीर्णत्वमेव उपोद्बलितम् । दूष्यं   
भविष्यत्स्यादिति--भावि दूष्यभावं भजेत्--इत्यर्थः ॥ ४०३ ॥  

ननु यदुत्तरकालं दूष्यं तस्य आदौ बलवत्त्वाधानेन कोऽर्थः?--  
इत्याशङ्क्य आह--   


दृढरचितपूर्वपक्षप्रोद्धरणपथेन वस्तु यद्वाच्यम् ।  
शिष्यमतावारोहति तदाशुसंशयविपर्ययैर्विकलम् ॥ २८-४०४ ॥  

भाषा न्यायो वादो लयः क्रमो यद्यदेति शिष्यस्य ।  
सम्बोधोपायत्वं तथैव गुरुराश्रयेद् व्याख्याम् ॥ २८-४०५ ॥  

वाच्यं वस्तु समाप्य प्रतर्पणं पूजनं भवेच्चक्रे ।  
पुनरपरं वस्तु वदेत्पटलादूर्ध्वं तु नो जल्पेत् ॥ २८-४०६ ॥  

व्याख्यान्ते क्षमयित्वा विसृज्य सर्वं क्षिपेदगाधजले ।  
शास्त्रादिमध्यनिधने विशेषतः पूजनं कुर्यात् ॥ २८-४०७ ॥  

विशेषपूजनं कुर्यात्समयेभ्यश्च निष्कृतौ ।  


भाषा--संस्कृतादिरूपा षोढा भिन्ना । न्यायः--प्रागुक्तो लौकिकः   
शात्रीयो वा । वाद--तत्त्वनिश्चयफलरूपः   
पक्षप्रतिपक्षपरिग्रहः । लयः--व्याख्येयवस्तुनिष्ठतल्लीनतात्मा   
व्याख्यानाभ्यासः । क्रमः--पाठार्थपरिपाटीविशेषः । वाच्यं   
वस्त्विति --मूलसूत्रादि । अपरं वस्त्विति--सूत्रान्तरम् । यदुक्तम्--  

"त्रीणि मूलानि सूत्राणि द्वे तदेकमथापि वा ।  
व्याख्यायोपरमेदूर्ध्वं वदन्विघ्नैर्हि बाध्यते ॥"   

इति ।  
न गच्छेत्पटलादूर्ध्वं… ।"   

इति च । समयेभ्यश्च निष्कृतावित्यनेन समयनिष्कृतिरिति प्रागुक्तं   
त्रयोविंशमपि नैमित्तिकं व्याख्यातुमुपक्रान्तमिति आवेदितम् ॥  

ननु इदं कार्यमिदं न कार्यमिति शास्त्रीया नियन्त्रणा हि समयः ।   
स च निर्विकल्पानां नास्तीति कथमेतदविशेषेण उक्तम् ?--इत्याशङ्क्य   
आह--  


अविकल्पमतेर्न स्युः प्रायश्चित्तानि यद्यपि ॥ २८-४०८ ॥  

तथाप्यतत्त्वविद्वर्गानुग्रहाय तथा चरेत् ।  


नन्वेवमाचरणे किमस्य प्रमाणम्?--इत्याशङ्क्य आह--  


श्रीपिचौ च स्मृतेरेव पापघ्नत्वे कथं विभो ॥ २८-४०९ ॥  

प्रायश्चित्तविधिः प्रोक्त इति देव्या प्रचोदिते ।  
सत्यं स्मरणमेवेह सकृज्जप्तं विमोचयेत् ॥ २८-४१० ॥  

सर्वस्मात्कर्मणो जालात्स्मृतितत्त्वकलाविदः ।  
तथापि स्थितिरक्षार्थं कर्तव्यश्चोदितो विधिः ॥ २८-४११ ॥  


स्मृतेरिति--मन्त्रादेः । स्मृतितत्त्वकलाविदः--इत्यनेन ज्ञानित्वमेव   
उपोद्बलितम् । स्थितिरक्षार्थमिति--यदुक्तम्--  

"यद्यदाचरति श्रेष्ठस्तत्तदेवेतरो जनः ।  
स यत्प्रमाणं कुरुते लोकस्तदनुवर्तते ॥" (भ।गी। ३।२१)  

इति ॥४११ ॥  


अतत्त्ववेदिनो ये हि चर्यामात्रैकनिष्ठिताः ।  
तेषां दोलायिते चित्ते ज्ञानहानिः प्रजायते ॥ २८-४१२ ॥  


एवं च यद्ययं निर्विकल्पत्वादेव न संवृतिपरस्तदा अतत्त्वविद्भिः   
सह समाचारमेव न कुर्यात् । अथ कुर्यात्, प्रायश्चित्तमप्याचरेत्--  
इत्याह--  


तस्माद्विकल्परहितः संवृत्युपरतो यदि ।  
शास्त्रचर्यासदायत्तैः सङ्करं तद्विवर्जयेत् ॥ २८-४१३ ॥  

सङ्करं वा समन्विच्छेत्प्रायश्चित्तं समाचरेत् ।  
यथा तेषां न शास्त्रार्थे दोलारूढा मतिर्भवेत् ॥ २८-४१४ ॥  


संवृत्युपरत इति--संवृतिः गुप्तिः, तत उपरतः निवृत्तः   
इत्यर्थः। शास्त्रचर्यासदायत्तैरिति--सर्वकालं   
शास्त्रीयनियन्त्रणापरवशैः--इत्यर्थः । तेषामिति--अतत्त्वविदाम् ॥   
४१४ ॥  

समयनिष्कृतिमेव उदाहरणदिशा उपदर्शयति--  


यत्स्वयं शिवहस्ताख्ये विधौ सञ्चोदितं पुरा ।  
शतं जप्त्वास्य चास्त्रस्य मुच्यते स्त्रीवधादृते ॥ २८-४१५ ॥  

शक्तिनाशान्महादोषो नरकं शाश्वतं प्रिये ।  
इति श्रीरत्नमालायां समयोल्लङ्घने कृते ॥ २८-४१६ ॥  

कुलजानां समाख्याता निष्कृतिर्दुष्टकर्तरी ।  
श्रीपूर्वे समयानां तु शोधनायोदितं यथा ॥ २८-४१७ ॥  

मालिनी मातृका वापि जप्या लक्षत्रयान्तकम् ।  
प्रतिष्ठितस्य तूरादेर्दर्शनेऽनधिकारिणा ॥ २८-४१८ ॥  

प्रायश्चित्तं प्रकर्तव्यमिति श्रीब्रह्मयामले ।  


यदिति--चोदनास्त्रम् । स्वयमिति--भगवता । पुरेति--द्वादशपटले, इदं   
हि तत्र चतुर्दशे पटले स्थितम् । एतच्च समनन्तराह्निके   
शिवहस्तप्रकरणे एव संवादयिष्यते इति नेह लिखितम् ।   
स्त्रीवधादृते इति--यदुक्तम्--  

…ष्त्रीवधे निष्कृतिः कुतः ।"   

इति । कुलजानामिति--अन्येषां हि  

"अघोराष्टशतं जप्त्वा स्त्रीवधान्मुच्यते नरः ।"  

इत्यादि उक्तम् । समाख्यातेति--यदुक्तं तत्र--  

"अथ कश्चिदजानानो लङ्घनं समयस्य तु ।  
कुरुते कुलजो देवि तस्य वक्ष्यामि निष्कृतिम् ॥  

शतं जप्त्वा महास्त्रस्य मुच्यते स्त्रीवधादृते ।  
शक्तिनाशान्महादोषो नरकं शाश्वतं प्रिये ॥"   

इति । लक्षत्रयान्तकमिति--समयोल्लङ्घनबलं विचार्य । यदुक्तं   
तत्र--  

"प्रायश्चित्तेषु सर्वेषु जपेन्मालामखण्डिताम् ।  
भिन्ना वाप्यथवाभिन्नां व्यतिक्रमबलाबलात् ॥  

सकृज्जापात्समारभ्य यावल्लक्षत्रयं प्रिये ।"   

इति । अनधिकारिणेति--अदीक्षितादिना, एतच्च आचार्यादिविषयम् ।   
साधके हि अधिकारिणापि दृष्टे दोष एव । यदभिप्रायेण   

श्वमन्त्रमक्षसूत्रं च गुरोरपि न दर्शयेत् ।"  

इत्यादि उक्तम् ॥ न केवलमेतदेव श्रीब्रह्मयामले कथितं यावदिदमपि--इत्याह--  


ब्रह्मघ्नो गुरुतल्पस्थो वीरद्रव्यहरस्तथा ॥ २८-४१९ ॥  

देवद्रव्यहृदाकारप्रहर्ता लिङ्गभेदकः ।  
नित्यादिलोपकृद् भ्रष्टस्वकमात्रापरिच्छदः ॥ २८-४२० ॥  

शक्तिव्यङ्गत्वकृद्योगिज्ञानिहन्ता विलोपकः ।  
नैमित्तिकानां लक्षादिक्रमाद् द्विगुणं जपेत् ॥ २८-४२१ ॥  

व्रतेन केनचिद्युक्तो मितभुग्ब्रह्मचर्यवान् ।  
दूतीपरिग्रहेऽन्यत्र गतश्चेत्काममोहितः ॥ २८-४२२ ॥  

लक्षजापं ततः कुर्यादित्युक्तं ब्रह्मयामले ।  


आकारेति--व्यक्तम् । मात्रापरिच्छद इति--  
व्रतोचिताक्षसूत्रयोगदण्डादिपरिकर इति यावत् । द्विद्विगुणमिति--तेन   
गुरुतल्पस्थे द्वे लक्षे, वीरद्रव्यहरे च चत्वारीत्यादिक्रमः ।   
काममोहित इति--न तु रहस्यचर्यापरः ॥  

इदानीं श्रुतविध्यनन्तरोद्दिष्टं गुरुपूजाविधिमभिधातुमाह--  


दीक्षाभिषेकनैमित्तविध्यन्ते गुरुपूजनम् ॥ २८-४२३ ॥  

अपरेद्युः सदा कार्यं सिद्धयोगीश्वरीमते ।  
पूर्वोक्तलक्षणोपेतः कविस्त्रिकसतत्त्ववित् ॥ २८-४२४ ॥  

स गुरुः सर्वदा ग्राह्यस्त्यक्त्वान्यं तत्स्थितं त्वपि ।  


कविरिति--सम्यग्वक्तेति यावत् । तत्स्थितमिति--तत्र त्रिकदर्शनादावेव   
स्थितं परिचितम्--इत्यर्थः ॥  

कथं च अत्र गुरुपूजनं कार्यम्--इत्याह--  


मण्डले स्वस्तिकं कृत्वा तत्र हैमादिकासनम् ॥ २८-४२५ ॥  

कृत्वार्चयेत तत्रस्थमध्वानं सकलान्तकम् ।  
ततो विज्ञपयेद्भक्त्या तदधिष्ठितये गुरुम् ॥ २८-४२६ ॥  

स तत्र पूज्यः स्वैर्मन्त्रैः पुष्पधूपार्घविस्तरैः ।  
समालम्भनसद्वस्त्रैर्नैवेद्यैस्तर्पणैः क्रमात् ॥ २८-४२७ ॥  

आशान्तं पूजयित्वैनं दक्षिणाभिर्यजेच्छिशुः ।  
सर्वस्वमस्मै सन्दद्यादात्मानमपि भावितः ॥ २८-४२८ ॥  

अतोषयित्वा तु गुरुं दक्षिणाभिः समन्ततः ।  
तत्त्वज्ञोऽप्यृणबन्धेन तेन यात्यधिकारिताम् ॥ २८-४२९ ॥  


सकलः--सदाशिवः, एतदन्तश्च अनेन आसनपक्षन्यास उक्तः ।   
तदधिष्ठितये इति--तच्छब्देन सकलान्तासनपक्षपरामर्शः ।   
स्वैरिति--आरिराधयिषितैः । आशान्तमित्यनेन अस्य   
भैरवावेशोन्मुखत्वं प्रकाशितम् । अधिकारितामिति--  
मन्त्रमहेश्वरादिरूपत्वम् ॥४२९ ॥  

किमत्र प्रमाणम् ?--इत्याशङ्क्य आह--  


गुरुपूजामकुर्वाणः शतं जन्मानि जायते ।  
अधिकारी ततो मुक्तिं यातीति स्कन्दयामले ॥ २८-४३० ॥  

तस्मादवश्यं दातव्या गुरवे दक्षिणा पुनः ।  


ननु गुरोः   

शोऽभिषिक्तो गुरुं पश्चाद्दक्षिणाभिः प्रयूजयेत् ।"  

इत्यादिना प्राक् दक्षिणादिदानमुक्तं तत्किमिहि अस्य पुनर्वचनेन?--  
इत्याशङ्क्य आह--   


पूर्वं हि यागाङ्गतया प्रोक्तं तत्तुष्टये त्विदम् ॥ २८-४३१ ॥  

तज्जुष्टमथ तस्याज्ञा प्राप्याश्नीयात्स्वयं शिशुः ।  
ततः प्रपूजयेच्चक्रं यथाविभवसम्भवम् ॥ २८-४३२ ॥  


तज्जुष्टमिति--तदासेवितम्--इत्यर्थः ॥४३२ ॥  

एतदेव व्यतिरेकमुखेनापि द्रढयति--  


अकृत्वा गुरुयागं तु कृतमप्यकृतं यतः ।  
तस्मात्प्रयत्नतः कार्यो गुरुयागो यथाबलम् ॥ २८-४३३ ॥  


यथाबलमिति--वित्तशाठ्यादिवर्जम् ॥ ४३३ ॥  

गुरुश्चेदसन्निहितः, तदा किं कार्यम् ?--इत्याशङ्क्य आह--  


अतत्रस्थोऽपि हि गुरुः पूज्यः सङ्कल्प्य पूर्ववत् ।  
तद्द्रव्यं देवताकृत्ये कुर्याद्भक्तजनेष्वथ ॥ २८-४३४ ॥  


आह्निकार्थमेव उपसंहरति--  


पर्वपवित्रप्रभृतिप्रभेदि नैमित्तिकं त्विदं कर्म ।  



इति श्रीमदाचार्याभिनवगुप्तपादविरचिते श्रीतन्त्रालोके   
पर्वपवित्रकादिप्रकाशनं नाम अष्टाविंशमाह्निकम् ॥२८ ॥  

इदं कर्मेति--अर्थादुक्तमिति शिवम् ॥  

नित्यनिमित्ताद्यर्चाचर्चाचातुर्यचारुचरितेन ।  
विवृतमिहाष्टाविंशं किलाह्निकं जयरथेनैतत् ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
पर्वपवित्रकादिप्रकाशनं नाम अष्टाविंशमाह्निकं समाप्तम् ॥ २८   
॥  


