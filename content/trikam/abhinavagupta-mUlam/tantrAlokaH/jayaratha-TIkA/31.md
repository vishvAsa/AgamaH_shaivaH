+++
title = "३१"

+++



एकत्रिंशमाह्निकम्  


" विवेकः "   

विद्यामायाप्रकृतित्रिप्रकृतिकमध्वसप्तकारमिदम् ।  
विश्वत्रिशूलमभितो विकासयञ्जयति कौशिकः शम्भुः ॥  

इदानीं तात्पर्यतो मण्डलस्वरूपं वक्तुमुपक्रमते--  


अथ मण्डलसद्भावः सङ्क्षेपेणाभिधीयते ।  


तत्र तावत् चतुरस्रसिद्धिमाह--  


साधयित्वा दिशं पूर्वां सूत्रमास्फालयेत्समम् ॥ ३१-१ ॥  

तदर्धयित्वा मध्यप्राक्प्रतीचीष्वङ्कयेत्पुनः ।  
ततोऽप्यर्धतदर्धार्धमानतः पूर्वपश्चिमौ ॥ ३१-२ ॥  

अङ्कयेत्तावता दद्यात् सूत्रेण भ्रमयुग्मकम् ।  
मत्स्यसन्धिद्वयं त्वेवं दक्षिणोत्तरयोर्भवेत् ॥ ३१-३ ॥  

तन्मध्ये पातयेत्सूत्रं दक्षिणोत्तरसिद्धये ।  
यदि वा प्राक्पराक्तुल्यसूत्रेणोत्तरदक्षिणे ॥ ३१-४ ॥  

अङ्क्येदपरादङ्कात् पूर्वादपि तथैव ते ।  
मत्स्यमध्ये क्षिपेत्सूत्रमायतं दक्षिणोत्तरे ॥ ३१-५ ॥  

मतक्षेत्रार्धमानेन मध्याद्दिक्ष्वङ्कयेत्ततः ।  
सूत्राभ्यां दिग्द्वयोत्थाभ्यां मत्स्यः स्यात्प्रतिकोणगः ॥ ३१-६ ॥  

मत्स्येषु वेदाः सूत्राणीत्येवं स्याच्चतुरस्रकम् ।  


विषुवच्छङ्कुच्छायादिना पूर्वामर्थात् पश्चिमां च दिशं सायं   
प्रातश्च साधयित्वा जिघृक्षितचतुर्हस्तादिक्षेत्रसाम्येन   
पूर्वपश्चिमदिगायतं सूत्रं दद्यात् । तच्च सममर्धयित्वा मध्ये   
पूर्वस्यां पश्चिमायां च दिशि अङ्कयेत्--रेखात्रयेण चिह्नयेत्--  
इत्यर्थः । तदनन्तरमपि सकलसूत्रापेक्षया चतुर्भागात्मनोऽर्धस्य   
अष्टभागात्मनस्तदर्धस्य षोडशभागात्मनस्तदर्धस्य च   
मानमवलम्ब्य पूर्वपश्चिमावङ्कयेत्--दिग्द्वये बहिर्गत्या तत्र तत्र   
रेखाषट्कं दद्यात्--इत्यर्थः । ततोऽपि तावता   
पूर्वपश्चिमदिग्द्वयीयतत्तदर्धद्वयमानेन सूत्रेण तत्र तत्र   
अङ्कस्थाने वामं दक्षिणं च परिस्थाप्य क्रमेण   
दक्षिणस्यामुत्तरस्यां च दिशि भ्रमयुग्मं दद्यात् येन तत्र   
काकपक्षाकृति मत्स्यसन्धिद्वयं स्यात् । तस्य मत्स्यसन्धिद्वयस्य   
मध्ये च पातितेन दक्षिणोत्तरायतेन सूत्रेण तद्दिग्द्वयसिद्धिः । यदि   
वेति--अत्रैव पक्षान्तरोपक्रमः । प्राक्पराक्तुल्येति--सकलेन--इत्यर्थः   
। अपरादङ्कात् पूर्वादपीति--अनेन अङ्केन सर्वशेषत्वेन शिक्षाया   
वचनम् । तथैवेति --अनन्तरोक्तवत् । एवञ्च मध्यमधिकृत्य   
दिक्चतुष्टयसिद्धिनिमित्तभूतं सूत्रद्वयं चतुर्हस्तादिरूपतया   
अभिमतस्य क्षेत्रस्य अर्धमानेन दिक्षु अङ्कयेत्--सर्वतः   
साम्यमुत्पादयितुं तत्र रेखाचतुष्टयं कुर्यात्--इत्यर्थः । ततो   
दिक्चतुष्टयगतेभ्योऽङ्केभ्यश्च दिग्द्वयोत्थाभ्यां सूत्राभ्यां   
प्रतिकोणगो मत्स्यः स्यात् यथा पूर्वदक्षिणाभ्यामाग्नेये,   
पूर्वोत्तराभ्यामैशाने, पश्चिमदक्षिणाभ्यां नैरृते,   
पश्चिमोत्तराभ्यां वायव्ये चेति । तेषु च प्रतिकोणगेषु चतुर्षु   
मत्स्येषु वेदाश्चत्वारि सूत्राणि दद्यात्--इति चतुरस्रसिद्धिः ॥  

ननु प्रतिशास्त्रमनेकानि मण्डलानि सन्ति, इह पुनः केषां   
सद्भावोऽभिधीयते? --इत्याशङ्कां गर्भीकृत्य   
स्वशास्त्राधिकारेण एषामानैक्येऽपि   
प्रधानभूतप्रतिनियतमण्डलाश्रयेण बहुप्रकारमुक्तानां   
शूलवर्तनानां कारणभूतं  

"प्रधाने हि कृतो यत्नः फलवान् भवति ।"  

इत्याशयेन श्रीत्रिकसद्भावदर्शितं त्रित्रिशूलं मण्डलं   
प्रथमं वक्तुं प्रतिजानीते-   

एकस्मात्प्रभृति प्रोक्तं शतान्तं मण्डलं यतः ॥ ३१-७ ॥  

सिद्धातन्त्रे मण्डलानां शतं तत्पीठ उच्यते ।  
यत्तन्मध्यगतं मुख्यं मण्डलानां त्रयं स्मृतम् ॥ ३१-८ ॥  

मध्यशूलं त्रित्रिशूलं नवशूलमिति स्फुटम् ।  
तत्र शूलविधानं यदुक्तम् भेदैरनन्तकैः ॥ ३१-९ ॥  

तद्योनि मण्डलं ब्रूमः सद्भावक्रमदर्शितम् ।  


तत्पीठ इति--मण्डलपीठे । तन्मध्येति- तच्छब्देन   
मण्डलशतपरामर्शः । उक्तमिति--अर्थात् सिद्धातन्त्रे एव । यदुक्तम्--  

"अधुना मण्डलं पीठं कथ्यमानं शृणु प्रिये ।  
मण्डलानां शतं प्रोक्तं सिद्धातन्त्रे वरानने ॥  

तेषां नामानि वक्ष्यामि शृणुष्वैकाग्रमानसा ।  
मण्डलानां वरोरोहे शतं यावदनुक्रमात् ॥"  

इति उपक्रम्य   

"हाहारावं घनं रुद्धं सामयं चित्रकण्टकम् ।"   

इत्यादि  

"मध्यशूलं त्रित्रिशूलं नवशूलं तथैव च ॥"  

इति मध्यम्   

"अध्वमेधसमायुक्तं मण्डलानां शतं मतम् ।"  

इत्यन्तम् ॥ तदेव आह--  


वेदाश्रिते चतुर्हस्ते त्रिभागं सर्वतस्त्यजेत् ॥ ३१-१० ॥  

भागैः षोडशभिः सर्वं तत्तत्क्षेत्रं विभाजयेत् ।  


चतुर्हस्ते इति--षण्णवत्यङ्गुलात्मनि । त्रिभागमिति--  
द्वात्रिंशदङ्गुलानि । सर्वत इति--चतुर्दिक्कम्, तेन प्रतिदिक्कं   
षोडश षोडश अङ्गुलानि त्यजेत्--द्वाराद्यर्थमवस्थापयेत्--  
इत्यर्थः । तत् तस्मात् त्रिभागस्य त्यागात् हेतोस्तदवशिष्टं   
वक्ष्यमाणत्रित्रिशूलवर्तनोपयोगि सर्वं क्षेत्रं   
षोडशभिर्भागैर्विभजेत् चतुरङ्गुलानि षट्पञ्चाशदधिकं   
शतद्वयं ( २५६) कोष्ठकानि कार्याणि--इत्यर्थः । समस्ते हि क्षेत्रे  
चतुर्विंशतिधा विभक्ते षट्सप्तत्यधिकं शतपञ्चकं ( ५७६)   
कोष्ठकानि भवन्ति यतः प्रतिदिक्कं द्वाराद्यर्थं   
भागचतुष्टयस्य त्यागात् विंशत्यधिकं शतत्रयं ( ३२०)   
कोष्ठकानि अवशिष्यन्ते--इति  
तात्पर्यार्थः ॥ तत्र त्रिशूलवर्तनामेव कर्तुमुपक्रमते--  


ब्रह्मसूत्रद्वयस्याथ मध्यं ब्रह्मपदं स्फुटम् ॥ ३१-११ ॥  

कृत्वावधिं ततो लक्ष्यं चतुर्थं सूत्रमादितः ।  
ततस्तिर्यग्व्रजेत् सूत्रं चतुर्थं तदनन्तरे ॥ ३१-१२ ॥  

कोष्ठे चेन्दुद्वयं कुर्याद् बहिर्भागार्धभागतः ।  
तयोर्लग्नं ब्रह्मसूत्रात्तृतीये मर्मणि स्थितम् ॥ ३१-१३ ॥  

कोष्ठकार्धेऽपरं चेति युग्ममन्तर्मुखं भवेत् ।  
ब्रह्मसूत्राद् द्वितीयस्मिन् हस्ते मर्मणि निश्चलम् ॥ ३१-१४ ॥  

कृत्वा पूर्णेन्दुयुगलं वर्तयेत विचक्षणः ।  
ब्रह्मसूत्रगतात् षष्ठात् तिर्यग्भागात्तृतीयके ॥ ३१-१५ ॥  

कृत्वार्धकोष्ठके सूत्रं पूर्णचन्द्राग्रलम्बितम् ।  
भ्रमयेदुन्मुखं खण्डचन्द्रयुग्वह्निभागगम् ॥ ३१-१६ ॥  

तिर्यग्भागद्वयं त्यक्त्वा खण्डेन्दोः पश्चिमात्ततः ।  
कोणं यावत्तथा स्याच्च कुर्यात् खण्डं भ्रमद्वयम् ॥ ३१-१७ ॥  

सुतीक्ष्णकुटिलाग्रं तदेकं शृङ्गं प्रजायते ।  
द्वितीयस्मिन्नपि प्रोक्तः शृङ्ग एष विधिः स्फुटः ॥ ३१-१८ ॥  

मध्यशृङ्गेऽथ कर्तव्ये तृतीये ऊर्ध्वकोष्ठके ।  
चतुर्थार्धे च चन्द्रार्धद्वयमन्तर्मुखं भवेत् ॥ ३१-१९ ॥  

तच्च पूर्णेन्दुमेकं प्राग्वर्तितं प्राप्नुयाद्यथा ।  
अन्योन्यग्रन्थियोगेन बद्धारत्वं प्रजायते ॥ ३१-२० ॥  

एवं द्वितीयपार्श्वेऽस्य खण्डेन्दुद्वयवर्तनात् ।  
मध्याभ्यां गण्डिका श्लिष्टा पराभ्यामग्रतो नयेत् ॥ ३१-२१ ॥  

सूत्रं पार्श्वद्वये येन तीक्ष्णं स्यान्मध्यशृङ्गगम् ।  
पार्श्वद्वयाधरे पश्चाद्ब्रह्मसूत्रं द्वितीयकम् ॥ ३१-२२ ॥  

अवधानेन सङ्ग्राह्यमाचार्येणोहवेदिना ।  
भवेत्पश्चान्मुखो मन्त्री तस्मिंश्च ब्रह्मसूत्रके ॥ ३१-२३ ॥  

मध्यशृङ्गं वर्जयित्वा सर्वः पूर्वोदितो विधिः ।  


तत इति--अवधितया कृतात् ब्रह्मपदादारभ्य--इत्यर्थः । सूत्रमिति--  
न तु कोष्ठकम् । आदित इति--ऊर्ध्वक्रमेण । तत इति--लक्ष्यीकृतात्   
चतुर्थात् सूत्रात् । तिर्यगिति पार्श्वगत्या । तदनन्तरे इति--  
तत्समीपवर्तिनि--इत्यर्थः, तेन चतुर्थसूत्रात्मनि मर्मस्थाने   
वामहस्तं निवेश्य ब्रह्मसूत्रापेक्षया चतुर्थस्य तन्मर्मोपरिवर्तिनः  
कोष्ठकस्य अर्धादारभ्य तदधस्तनकोष्ठकं यावत् बहिः, न तु  
अन्तर्भागार्धभागमानमवलम्ब्य इन्दुद्वयं भ्रमगत्या कुर्यात् ।   
ब्रह्मसूत्रात् तृतीये मर्मणि स्थितमिति--तदाश्रित्य स्थितम्--इत्यर्थः,  
तेन तृतीये मर्मणि दक्षिणं हस्तं निवेश्य कोष्ठके तदर्धे च   
वामेन हस्तेन भ्रमणादन्तर्मुखम्, न तु बहिर्मुखम्, तयोः   
समनन्तरवर्तितयोश्चन्द्रयोः संश्लिष्टमन्यच्च चन्द्रद्वयं कुर्यात् ।   
ब्रह्मसूत्रापेक्षयैव च द्वितीयस्मिन् मर्मणि वामहस्तं दृढं   
निधाय अर्थादाद्येन्दुद्वयसंलग्नमन्यदपि पूर्णम्, न तु   
अनन्तरवर्तितेन्दुवदर्धमिन्दुयुगलम्, वर्तनीयम् । तेन   
ब्रह्मसूत्रादूर्ध्वगत्या द्वितीयभागान्तं नयेत् येन अत्र   
वक्ष्यमाणक्रमेण गण्डिकासंश्लेषः स्यात् । अत एव विचक्षण इति   
उक्तम् । ब्रह्मसूत्रगतादिति--ब्रह्मपदमवधिं कृत्वा स्थितात्--  
इत्यर्थः । षष्ठात् भागादिति, सूत्रात् पुनः सप्तमात् । तृतीयके   
इति--ऊर्ध्वगत्या । पूर्णेति--पाश्चात्त्यद्वितीयचन्द्रापेक्षया । यद्   
वक्ष्यति--खण्डेन्दोः पश्चिमादिति, तेन   
द्वितीयार्धककोष्ठकसूत्रपृष्ठे दक्षिणं हस्तं निवेश्य   
अन्तःस्थपूर्णचन्द्राग्रादारभ्य उन्मुखम्  
ऊर्ध्वमुखं वह्न्युप (ल) क्षितत्रित्वविशिष्टभागपर्यन्तं सूत्रं   
भ्रमयेत् । कथम्--इत्याह--खण्डचन्द्रयुगिति; खण्डचन्द्रेण युज्यते   
सोऽत्रास्ति तदाकारमिति यावत् । ततोऽपि तृतीयादर्धकोष्ठकात्   
तिर्यग्भागद्वयं त्यक्त्वा अर्थात् तद्द्वितीयभागसूत्रार्धपृष्ठे   
दक्षिणं हस्तं निवेश्य पश्चिमात् पुनः खण्डेन्दोरारभ्य   
तत्सूत्रसमनन्तरवर्तितखण्डेन्दुप्रान्तकोटिरूपं कोणं यावच्च   
भ्रमयेत् येन भ्रमणं तथा खण्डचन्द्रयुक् स्यादित्येवं खण्डम्,   
न तु पूर्णम्, भ्रमद्वयं कुर्यात् येन सुतीक्ष्णकुटिलाग्रं शृङ्गं   
स्यात् । तत इति आद्यादिति च पाठे तु ततः पश्चिमात्   
खण्डेन्दोरारभ्य आद्यात् प्रथमवर्तितात् खण्डचन्द्रात्   
ग्रामात्पूर्वमितिवत् कोणं यावत् --इति व्याख्येयम्, न तु पूर्ववाक्ये   
चन्द्रयुगिति, चन्द्रयुग्ममुत्तरत्र च पश्चिमादाद्याच्च खण्डेन्दोः   
खण्डं भ्रमद्वयं कुर्यादित्यादिना इन्दुद्वयस्यैव वर्तनीयतया   
प्रक्रान्तत्वादाद्यशब्दस्य परामर्शनीयत्वाभावादानर्थक्यात् च ।   
एतदेव शृङ्गान्तरेऽपि अतिदिशति द्वितीयस्मिन्नित्यादिना, अत्र तु   
पाणिविनिवेश एव अन्यथा- इति विशेषः । एवं   
पार्श्वशृङ्गद्वयवर्तनामभिधाय मध्यशृङ्गवर्तनामपि आह--  
मध्येत्यादि । तृतीयेति--ब्रह्मसूत्रापेक्षया । ऊर्ध्वेति--न तु तिर्यक् ।   
अन्तर्मुखमिति--न तु बहिर्मुखम् । तदिति--अर्धचन्द्रद्वयम् । एकमिति--  
एकमेकम्, तेन पूर्णेन्दुद्वयमपि--इत्यर्थः । अत्रैव प्रयोजनमाह--  
यथेत्यादि । एतदेव पार्श्वान्तरेऽपि अतिदिशति एवमित्यादिना । अस्येति--  
मध्यशृङ्गस्य । श्लिष्टेति--ऊर्ध्वाधरमेलनया । नयेदिति --  
क्षेत्रान्तम् । एवं पूर्वक्षेत्रे वर्तनामभिधाय परत्रापि   
वक्तुमुपक्रमते पार्श्वेत्यादिना । द्वितीयकमिति--अपरार्धगतत्वात्   
ऊहवेदिनेति--अतिदेशाद्यर्थावधारणनैपुण्यात् । एवञ्च अनेन किं   
कार्यम्--इत्याह--भवेदित्यादि । मध्यशृङ्गं वर्जयित्वेति, तत्स्थाने   
दण्डस्य वर्तयिष्यमाणत्वात् ॥  

इदानीं दक्षिणोत्तरपार्श्वयोः शृङ्गवर्तनामाह--  


ततो यदुन्मुखं खण्डचन्द्रयुग्मं पुरोदितम् ॥ ३१-२४ ॥  

ततो द्वयेन कर्तव्या गण्डिकान्तः सुसङ्गता ।  
द्वयेनाग्रगसूत्राभ्यां मध्यशृङ्गद्वयं भवेत् ॥ ३१-२५ ॥  


पुरेति--पूर्वशूलवर्तनावसरे । सुसङ्गतेति--पार्श्वशृङ्गयोः ॥२५   
॥  

एवमत्र त्रिशूलत्रयं वर्तयित्वा तदधोवर्ति पद्माद्यपि वर्तयितुमाह-  
 


अधो भागविवृद्ध्यास्य पद्मं वृत्तचतुष्टयम् ।  
ततश्चक्रं षोडशारं द्वादशारं द्विधाथ तत् ॥ ३१-२६ ॥  

मध्ये कुलेश्वरीस्थानं व्योम वा तिलकं च वा ।  
पद्मं वाथ षडरं वा वियद्द्वादशकं च वा ॥ ३१-२७ ॥  

त्रित्रिशूलेऽत्र सप्तारे श्लिष्टमात्रेण मध्यतः ।  
पद्मानामथ चक्राणां व्योम्नां वा सप्तकं भवेत् ॥ ३१-२८ ॥  

मिश्रितं वाथ सङ्कीर्णं समासव्यासभेदतः ।  


अधोऽस्येति--शूलस्य, दण्डस्य तु उपरिष्टात् । तस्य हि अध एव   
अवस्थानमुचितम् । अत एव एषां शूलेन अन्तराच्छादनम्, एभिस्तु   
दण्डस्येति । अत एव उक्तम्--  

"…पञ्च तद्भागाः पद्मपीठतिरोहिताः ।"   

इति । भागवृद्ध्येति--एकद्व्यादिक्रमेण । द्विधा तदिति--  
चतुर्विंशत्यरम्,  
तेन आदौ द्वादशारं ततः षोडशार चतुर्विशत्यरं चेति ।   
तिलकमिति--बिन्दुमात्रकम् । श्लिष्टमात्रेणेति--न तु आच्छादकत्वेन ।   
वाशब्दो विकल्पे । सङ्करोऽत्र समस्तत्वे पद्मचक्रव्योम्नां व्यस्तत्वे वा   
पद्मचक्रयोः पद्मव्योम्नोश्चक्रव्योम्नोर्वा एकस्मिन्नरे । स्थितिमिश्रत्वं तु   
पृथगरेषु अवस्थानम् । तेन एकस्मादारभ्य षड्यावत् द्विकेषु परत्र   
तदेककेषु षट् प्रकाराः । एवं त्रिकाणामेककैः सह षडेव ।   
एवं द्विकानामपि त्रिकैः सह षट् । त्रयाणां मिश्रतायामेकस्य   
पञ्चधा स्थितावेकत्र त्रिकं एकत्र द्विकं पञ्चसु एककानि--इति एकः,   
एकत्र एककमेकत्र त्रिकं पञ्चसु द्विकानि--इति द्वितीयः, एकत्र एककं   
एकत्र द्विकं पञ्चसु त्रिकाणीति तृतीयः--इति त्रयः । चतुर्धा   
स्थितौ तु एकत्र त्रिकं द्वयोर्द्विके चतुर्षु एककानि--इति एकः, एकत्र   
द्विकं द्वयोर्द्विके चतुर्षु एककानीति एकः, एकत्र द्विकं द्वयोस्त्रिके   
चतुर्षु एककानि --इति द्वितीयः, एकत्र एककं द्वयोर्द्विके चतुर्षु   
त्रिकाणि--इति तृतीयः, एकत्र एककं द्वयोस्त्रिकं चतुर्षु द्विकानि--इति   
चतुर्थः, एकत्र त्रिकं द्वयोरेकके चतुर्षु द्विकानीति पञ्चमः, एकत्र   
द्विकं द्वयोरेकके चतुर्षु त्रिकाणि--इति षष्ठ इति षट् । त्रिधा   
स्थितौ तु द्वयोर्द्विके द्वयोस्त्रिके त्रिषु एककानि--इति एकः, द्वयोर्द्विके   
द्वयोरेकके त्रिषु त्रिकाणि--इति द्वितीयः, द्वयोस्त्रिके द्वयोरेकके त्रिषु   
द्विकानि--इति तृतीयः--इति त्रयः । द्वयोस्त्रिधा स्थितौ तु एकत्र   
एककं त्रिषु द्विकानि त्रिषु त्रिकाणि--इति एकः, एकत्र द्विकं त्रिषु   
एककानि त्रिषु त्रिकाणि--इति द्वितीयः, एकत्र त्रिकं त्रिषु द्विकानि   
त्रिषु एककानि--इति तृतीयः इति त्रय एवेत्येवं त्रयस्त्रिंशत् । आदौ   
पद्मम्, तदनु चक्रम्, आदौ वा चक्रम्, तदनु पद्ममित्यादिरूपेण   
क्रमव्यत्ययादिना सङ्करादौ  
द्विकान्येव अरासप्तके मिश्रीक्रियन्ते इति   
विशेषाभिधानेऽनेकप्रकारप्रसङ्गादेकः प्रकारः । एवं   
त्रिकाणामपि क्रमव्यत्ययेन सङ्कीर्णतायामेक इति पञ्चत्रिंशत् ।   
एषामेव अरासप्तके स्थितिनैयत्येन सप्तभिर्गुणने   
पञ्चचत्वारिंशदधिकं शतद्वयं भवति । केवलानि पद्मानि   
चक्राणि व्योमानि वा सर्वत्रेति त्रयः प्रकाराः, त्रयमपि सर्वत्र   
चेत्येकः,  
द्विकान्यपि सर्वत्रेति प्रकारोऽपि   
विशेषाभिधानेऽनेकप्रकारप्रसङ्गात् द्विकत्वसामान्यादेक   
एवेत्यमिश्रभेदा अरासप्तकेऽपि एकरूपत्वात् विशेषाभावात् पञ्चेति   
सार्धं शतद्वयम् । एषु च प्रकारेषु त्रिकादीनां क्रमव्यत्ययादिना   
सङ्करे त्रिकद्विकैकानां च मिश्रतायामनेकप्रकारोदयादानन्त्यमिति   
न तत्परिगणनम् ॥ इदानीं सर्वतोऽवस्थापितं त्रिभागरूपं   
क्षेत्रं ग्रहीतुमाह--  


ततः क्षेत्रार्धमानेन क्षेत्रं तत्राधिकं क्षिपेत् ॥ ३१-२९ ॥  


ततस्त्रिशूलपद्मचक्रादिवर्तनानन्तरं तत्र षोडशभागविभक्ते   
चतुःषष्ट्यङ्गुलात्मनि परिगृहीते क्षेत्रे अधिकं क्षेत्रं क्षिपेत्--  
चिकीर्षितदण्डद्वारादिवर्तनार्थं गृह्णीयात्--इत्यर्थः । ननु   
अधिकं नाम अत्र किं प्राक् सर्वतस्त्यक्तक्षेत्राभिप्रायेणैव   
विवक्षितमुत अन्यथापि ?--इत्याशङ्क्य आह--क्षेत्रार्धमानेनेति--  
त्रिशूलादिवर्तनार्थं परिगृहीतस्य क्षेत्रस्य   
द्वात्रिंशदङ्गुलात्मकं भागाष्टकरूपं यदर्धं तन्मानेन--  
इत्यर्थः । तेन प्रतिदिक्कं षोडशाङ्गुलाश्चत्वारो भागाश्च   
भवन्ति--इति भावः ॥ २९ ॥  

एवमधिके क्षेत्रे क्षिप्ते किं कार्यम्--इत्याह--  


तत्र दण्डः स्मृतो भागः षडरामलसारकः ।  
सुतीक्ष्णाग्रः सुरक्ताभः क्षणादावेशकारकः ॥ ३१-३० ॥  

या सा कुण्डलिनी देवी तरङ्गाख्या महोर्मिणी ।  
सा षडश्रेण कन्दाख्ये स्थिता षड्देवतात्मिका ॥ ३१-३१ ॥  

अष्टभागैश्च विस्तीर्णो दीर्घश्चापि तदर्धतः ।  
ततो द्वाराणि कार्याणि चित्रवर्तनया क्रमात् ॥ ३१-३२ ॥  


भाग इति--आयामात् दण्डामलसारयेरित्येव व्याप्तिमाह--या सेत्यादि ।   
षडश्रेणेति--उपलक्षिते । षड्देवतात्मिकेति--यदुक्तम्--  

"हाहारावा महारावा घोरघोषा भयङ्करी ।  
फेङ्कारिणी महाज्वाला कन्दे षड्रसलम्पटाः ॥"   

इति । अष्टभागैरिति--भागशब्दोऽङ्गुलवचनः, तेन द्वाभ्यां  
भागाभ्याम्--इत्यर्थः । विस्तीर्ण इति--अर्थादमलसारकः । तदर्धत   
इति--चतुर्भिरङ्गुलैः । तत इति--दण्डवर्तनानन्तरम् ॥ ३२ ॥  

चित्रामेव वर्तनां दर्शयति--  


वेदाश्रायतरूपाणि यदि वा वृत्तमात्रतः ।  


दण्डद्वारवर्तना च अग्रत एव भविष्यतीति न इह विभज्य   
व्याख्यातम् ॥  

इदानीं शृङ्गवर्तनामेव भेदमुखेन निर्दिशति--  


स्पष्टशृङ्गमथो कुर्याद्यदि वा वैपरीत्यतः ॥ ३१-३३ ॥  

उन्मुखं चन्द्रयुग्मं वा भङ्क्त्वा कुर्याच्चतुष्टयम् ।  
कुटिलो मध्यतः स्पष्टोऽधोमुखः पार्श्वगः स्थितः ॥ ३१-३४ ॥  

उत्तानोऽर्धोऽसमः पूर्णः श्लिष्टो ग्रन्थिगतस्तथा ।  
चन्द्रस्येत्थं द्वादशधा वर्तना भ्रमभेदिनी ॥ ३१-३५ ॥  

अन्तर्बहिर्मुखत्वेन सा पुनर्द्विविधा मता ।  


स्पष्टशृङ्गमिति--मध्यशृङ्गवत् पूर्वदिगाभिमुख्येन भागत्रयेण   
वर्तितम् । वैपरीत्यत इति--प्रागिव अस्पष्टम् । उन्मुखं चन्द्रयुग्ममिति--चतुर्थमर्मसंलग्नतया वर्तितम् । भङ्क्त्वेति--द्विधा विधाय ।   
चतुष्टयमिति--अर्थात् चन्द्राणाम् । मध्यतः कुटिल इति--अन्तरपि   
अर्धचन्द्राकारः । मध्यतः स्पष्ट इति--प्राग्वर्तिताकार एव ।   
मध्यत इति--काकाक्षिवत् । अधोमुख इति--बहिः   
कथञ्चिल्लम्बमानार्धचन्द्राग्र--इत्यर्थः । पार्श्वग इति--  
स्पष्टशृङ्गवत् दक्षिणोत्तराभिमुख्येन वर्तितः । उत्तान इति--  
ऊर्ध्वमुखः । अर्धोऽसम इति--अर्धेन असम एकचन्द्रात्मा रेखाप्रायः   
। पूर्ण इति--वैलक्षण्यात् । श्लिष्ट इति--मूलात्प्रभृति   
अन्योन्यासङ्गेन वर्तितः । ग्रन्थिगत इति--  
अर्धचन्द्रप्रान्तकोटिसंश्लेषेणैव वर्तितः । सेति--द्वादशधा   
वर्तना ॥  

एषामपि भेदानां यदि भेदः क्रियते, तत् मण्डलानामनन्तो   
भेदोदयः--इत्याह--  


तद्भेदान्मण्डलानां स्यादसङ्ख्यो भेदविस्तरः ॥ ३१-३६ ॥  

पीठवीथीबहिर्भूमिकण्ठकर्णकपोलतः ।  
शोभोपशोभासम्भेदाद्गुणरेखाविकल्पतः ॥ ३१-३७ ॥  

स्वस्तिकद्वितयाद्यष्टतयापर्यन्तभेदतः ।  
भावाभावविकल्पेन मण्डलानामनन्ता ॥ ३१-३८ ॥  

ततो रजांसि देयानि यथाशोभानुसारतः ।  
सिन्दूरं राजवर्तं च खटिका च सितोत्तमा ॥ ३१-३९ ॥  

उत्तमानि रजांसीह देवतात्रययोगतः ।  
परा चन्द्रसमप्रख्या रक्ता देवी परापरा ॥ ३१-४० ॥  

अपरा सा परा काली भीषणा चण्डयोगिनी ।  


तथाहि प्राग्व्याकृति प्रथमप्रकारषट्के एव सरूपाणामेव   
द्विकानां सरूपैरेव एककैर्मिश्रणे पद्मचक्रयोरेकस्मादरादारभ्य   
षट् यावत् परत्र पद्मेन चक्रेण व्योम्ना वा सह स्थितावष्टादश ।   
एवं पद्मव्योम्नोरष्टादश, चक्रव्योम्नोश्च अष्टादशेति   
चतुष्पञ्चाशत् प्रकाराः । एषामरासप्तकनैयत्येन सप्तभिर्गुणने   
अष्टसप्तत्यधिकं शतत्रयं जायते । तेषामपि द्वारभेदात्   
द्वाभ्यां गुणने षट्पञ्चाशदधिकानि सप्त शतानि जायन्ते ।   
तेषामपि चन्द्रभेदात् चतुर्विंशत्या गुणेन   
चतुश्चत्वारिंशदधिकशतोपेतानि अष्टादश सहस्राणि । तेषामपि   
पीठभावाभावाभ्यामष्टाशीत्यधिकशतद्वयोपेतानि षट्त्रंशत्  
सहस्राणि । तेषामपि वीथीभावाभावाभ्यां   
षट्सप्तत्यधिकशतपञ्चकोपेतानि द्वासप्ततिः सहस्राणि--इत्येवं   
विकल्पान्तरैस्तिस्रः कोटय एकसप्ततिर्लक्षाणि अष्टपञ्चाशत्   
सहस्राणि द्वादशाधिकानि नव शतानि च जायन्ते । अत्रैव च एकत्र   
पद्मचक्रे, एकत्र पद्मव्योमनी, एकत्र चक्रव्योमनी, एकत्र पद्मम्, एकत्र   
चक्रम्, परत्र व्योमेत्यादिना समस्तव्यस्तविरूपद्विकैकमिश्रणेन   
उत्पन्नभेदानामरानैयत्यादिना समनन्तरोक्तवत् सप्तादिभिर्गुणने   
कियती सङ्ख्येति कष्टश्रीधर एव प्रष्टव्यः । तत इति--  
द्वारवर्तनानन्तरम् । कालीति--कृष्णापि ॥  

अत एव अस्य इयत् माहात्म्यम्--इत्याह--  


दृष्ट्वतन्मण्डलं देव्यः सर्वा नृत्यन्ति सर्वदा ॥ ३१-४१ ॥  

अनर्चितेऽप्यदीक्षेण दृष्टे दीक्ष्येत मातृभिः ।  


एवं मण्डलानन्ततामुपपाद्य प्रसङ्गात् रजोदानादि निरूप्य   
अनन्तभेदत्वेऽपि त्रिशूलस्यैव इह प्राधान्यात् तदाश्रयेण मुख्यान्   
भेदान् सङ्क्षेपतः परिगणयति--  


किं वातिबहुनोक्तेन त्रित्रिशूलारसप्तकाः ॥ ३१-४२ ॥  

शूलयागाः षट् सहस्राण्येवं सार्धशतद्वयम् ।  


यद्वा किमनेन मण्डलानन्त्यप्रतिपादनेन  

"त्रित्रिशूलेऽत्र सप्तारे… ।" (३१।२८)  

इत्यादिना उपक्षिप्तं प्रकाराणां सार्धं शतद्वयमेवमुक्तदिशा   
अर्धसप्तकावलम्बनेन चन्द्रभेदात् चतुर्विंशत्या सङ्गुण्य षट्   
सहस्राणि शूलयागाः--इति वाक्यार्थः ।  

"शूलानि स्युः षट् सहस्राण्यूनं सार्धशतद्वयात् ।"   

इति । ऊनमिति--ऊना इति वा अपपाठ एव, अनन्वितत्वात्, तृतीयास्थाने  
पञ्चम्यनुपपत्तेः । किञ्च अत्र सार्धं शतद्वयं गुण्यम्,   
अरासप्तकावलम्बनलब्धाश्चन्द्रभेदाश्चतुर्विंशतिर्गुणकाः,   
गुणितराशिश्च षट् सहस्राणि । तदेतदूनपदपाठे गुण्याकथनात्   
निर्मूलतामियात् । नहि अत्र गुण्यं किञ्चित् प्रागपि उक्तमस्तीति   
आस्तामेतत् । प्रायश्च अयं श्लोकः  

"ततो रजांसि देयानि… ।" (३९ श्लो।)  

इत्यतः पूर्वं न्याय्यो येन सर्वं सङ्गतं स्यात् ॥  

ननु एवं माहात्म्यमस्य कुतस्त्यम्?--इत्याशङ्क्य आह--  


या सा देवी परा शक्तिः प्राणवाहा व्यवस्थिता ॥ ३१-४३ ॥  

विश्वान्तः कुण्डलाकारा सा साक्षादत्र वर्तिता ।  
तत्त्वानि तत्त्वदेव्यश्च विश्वमस्मिन्प्रतिष्ठितम् ॥ ३१-४४ ॥  


एतदेव अंशतो दर्शयति--  


अत्रोर्ध्वे तन्तुमात्रेण तिस्रः शूलरगाः स्थिताः ।  
आसनत्वेन चेच्छाद्या भोगमोक्षप्रसाधिकाः ॥ ३१-४५ ॥  

तास्तु मोक्षैककामस्य शूलाराविद्धमध्यकाः ।  
तस्मादेनं महायागं महाविभवविस्तरैः ॥ ३१-४६ ॥  

पूजयेद्भूतिकामो वा मोक्षकामोऽपि वा बुधः ।  
अस्य दर्शनमात्रेण भूतवेतालगुह्यकाः ॥ ३१-४७ ॥  

पलायन्ते दश दिशः शिवः साक्षात्प्रसीदति ।  
मन्दशक्तिबलाविद्धोऽप्येतन्मण्डलपूजनात् ॥ ३१-४८ ॥  

सततं मासषट्केन त्रिकज्ञानं समश्नुते ।  
यत्प्राप्य हेयोपादेयं स्वयमेव विचार्य सः ॥ ३१-४९ ॥  

देहान्ते स्याद्भैरवात्मा सिद्धिकामोऽथ सिद्ध्यति ।  


तन्तुमात्रेणेति--विकस्वरेण रूपेण--इत्यर्थः । तुरवधारणे, तेन   
ता एव इच्छाद्याः--इत्यर्थः । शूलाराविद्धमध्यका इति--  
औन्मनसपद्मत्रयरूपा इति यावत् । तदुक्तं प्राक्--   

"एता एव तु गलिते भेदप्रसरे क्रमशो विकासमायान्त्यः ।  
अन्योन्यासङ्कीर्णास्त्वरात्रयं गलितभेदिकास्तु ततः ॥  

पद्मत्रय्यौन्मनसी तदिदं स्यादासनत्वेन ।" (१५।३४१)   

इति । तस्मादिति--परशक्त्यधिष्ठानादेर्हेतोः ॥  

न केवलमस्य एवं माहात्म्यं यावदेतदभिज्ञस्यापि--इत्याह--  


मण्डलस्यास्य यो व्याप्तिं देवतान्यासमेव च ॥ ३१-५० ॥  

वर्तनां च विजानाति स गुरुस्त्रिकशासने ।  
तस्य पादरजो मूर्ध्नि धार्यं शिवसमीहिना ॥ ३१-५१ ॥  

अत्र सृष्टिस्थितिध्वंसान् क्रमात् त्रीनपि पूजयेत् ।  
तुर्यं तु मध्यतो यद्वा सर्वेषु परिपूरकम् ॥ ३१-५२ ॥  


अत्रेति--त्रिशूलत्रये । मध्यत इति--कुलेश्वरीस्थाने । सर्वेष्विति--  
त्रिष्वपि क्रमेषु ॥ ५२ ॥   

एतदतिदेशद्वारकमेव यागान्तरमाह--  


चतुस्त्रिशूलं वा गुप्तदण्डं यागं समाचरेत् ।  
तत्र तत् पूजयेत्सम्यक् स्फुटं क्रमचतुष्टयम् ॥ ३१-५३ ॥  


गुप्तदण्डमिति--तत्स्थाने हि अस्य मध्यशृङ्गं भवेत्--इति भावः ।   
अस्य च इयानेव पूर्वस्मात् विशेषः ॥ ५३ ॥  

एतच्च अस्मत्कथितमागमान्तरेष्वपि उक्तम्--इत्याह--  


इत्येतत्कथितं गुप्ते षडर्धहृदये परे ।  
षट्के प्रोक्तं सूचितं श्रीसिद्धयोगीश्वरीमते ॥ ३१-५४ ॥  

अग्रतः सूत्रयित्वा तु मण्डलं सर्वकामदम् ।  
महाशूलसमोपेतं पद्मचक्रादिभूषितम् ॥ ३१-५५ ॥  

द्वारे द्वारे लिखेच्छूलं वर्जयित्वा तु पश्चिमम् ।  
कोणेष्वपि च वा कार्यं महाशूलं द्रुमान्वितम् ॥ ३१-५६ ॥  

अमृताम्भोभवारीणां शूलाग्रे तु त्रिकं त्रिकम् ।  
शूल इत्थं प्रकर्तव्यमष्टधा तत् त्रिधापि वा ॥ ३१-५७ ॥  

एवं संसूचितं दिव्यं खेचरीणां पुरं त्विति ।  


गुप्ते रहस्यरूपे शास्त्रे । षडर्धहृदये इति त्रिकहृदये । सूचितमिति   
न तु साक्षादुक्तम् । तत्रत्यमेव ग्रन्थमाह--अग्रत इत्यादि । पश्चिमं  
वर्जयित्वेति--पूजाधिकरणतया यदस्ति   

"पश्चिमं विवृतं कार्यम्… ।"  

इति । अमृताम्भोभवारीणामिति अमृताम्भोभवश्चन्द्रः, तस्य   
अरीणां  
पद्मानाम्--इत्यर्थः । अष्टधेति त्रिधेति--चतुरेकशूलाभिप्रायेण ॥  

न केवलमेतदत्रैव उक्तं यावदन्यत्रापि--इत्याह--  


स्थानान्तरेऽपि कथितं श्रीसिद्धातन्त्रशासने ॥ ३१-५८ ॥  


एतदेव आह--   


कजं मध्ये तदर्धेन शूलशृङ्गाणि तानि तु ।  
शूलाङ्कं मण्डलं कल्प्यं कमलाङ्कं च पूरणे ॥ ३१-५९ ॥  


एवं श्रीत्रिकसद्भावोक्तं शूलाब्जविन्यासमभिधाय,   
शास्त्रान्तरनिरूपितमपि अभिधातुमुपक्रमते--  


अथ शूलाब्जविन्यासः श्रीपूर्वे त्रिशिरोमते ।  
सिद्धातन्त्रे त्रिककुले देव्यायामलमालयोः ॥ ३१-६० ॥  

यथोक्तः सारशास्त्रे च तन्त्रसद्भावगुह्ययोः ।  
तथा प्रदर्श्यते स्पष्टं यद्यप्युक्तक्रमाद्गतः ॥ ३१-६१ ॥  


यद्यपि उक्तगत्यैव गतार्थः शूलविन्यासः, तथापि साम्प्रतं   
श्रीपूर्वशास्त्रादौ यथा किञ्चिद्विशेषकप्रयोजकीकारेण उक्तः,   
तथा तेनैव प्रकारेण, स्पष्टं प्रदर्श्यते हृदयङ्गमतया   
अभिधीयते--इत्यर्थः ॥ ६१ ॥  

तत्र प्राधान्यात् प्रथमं श्रीपूर्वशास्त्रोक्तमेव दर्शयति--  


वेदाश्रिते त्रिहस्ते प्राक् पूर्वमर्धं विभाजयेत् ।  
हस्तार्धं सर्वतस्त्यक्त्वा पूर्वोदग्याम्यदिग्गतम् ॥ ३१-६२ ॥  

त्र्यङ्गुलैः कोष्ठकैरूर्ध्वैस्तिर्यक् चाष्टद्विधात्मकैः ।  
द्वौ द्वौ भागौ परित्यज्य पुनर्दक्षिणसौम्यगौ ॥ ३१-६३ ॥  


प्राक् त्रिहस्ते--इति अनन्तरं हि द्वारार्थं हस्तस्य प्रक्षेपात्   
चतुर्हस्ता भविष्यतीति अभिप्रायः, तेन एतत् त्र्यङ्गुलैः   
कोष्ठकैरिति वक्ष्यमाणत्वात् द्वात्रिंशद्धा विभजेदिति सिद्धम् ।   
एवमतोपि पूर्वादिदिक्त्रयात् द्वादश द्वादश अङ्गुलानि त्यक्त्वा   
पूर्वमर्धमूर्ध्वगत्या अष्टभिस्त्र्यङ्गुलैः कोष्ठकैः   
पार्श्वगत्या च षोडशभिर्विभजेत् । एवं विभक्तात् पूर्वस्मादर्धात्   
पुनरपि दक्षिणोत्तरपार्श्वयोः पङ्क्तिक्रमेण अन्तर्गतौ द्वौ द्वौ   
भागौ त्यजेत् येन पार्श्वगत्या द्वादश कोष्ठकानि अवशिष्यन्ते   
यदेतावतैव शूलं सिद्ध्येत् ॥ ६३ ॥  

प्रथमतः पार्श्ववर्तनामाह--  


ब्रह्मणः पार्श्वयोर्जीवाच्चतुर्थात् पूर्वतस्तथा ।  
भागार्धभागमानं तु खण्डचन्द्रद्वयं द्वयम् ॥ ३१-६४ ॥  


इह ब्रह्मसूत्रवर्जं जीवशब्दवाच्यानि सूत्राणीत्युभयोरपि   
पार्श्वर्योब्रह्मसूत्रादारभ्य यत् चतुर्थं जीवसूत्रं ततः   
पूर्वतः--पूर्वस्यां दिशि तथा यत् चतुर्थमेव जीवसूत्रम्, ततो   
भागमानेन भागार्धमानेन च सूत्रेण अर्धचन्द्रद्वयं स्यात् ।   
पार्श्वद्वयाभिप्रायेण तु द्वयं द्वयमिति वीप्सया निर्देशः ॥ ६४ ॥  

कथम्?--इत्याह--   


तयोरन्तस्तृतीये तु दक्षिणोत्तरपार्श्वयोः ।  
जीवे खण्डेन्दुयुगलं कुर्यादर्न्तभ्रमाद्बुधः ॥ ३१-६५ ॥  

तयोरपरमर्मस्थं खण्डेन्दुद्वयकोटिगम् ।  
बहिर्मुखं भ्रमं कुर्यात् खण्डचन्द्रद्वयं द्वयम् ॥ ३१-६६ ॥  

तद्वद् ब्रह्मणि कुर्वीत भागभागार्धसम्मितम् ।  


यतः पार्श्वगत्या चतुर्थात् जीवादारभ्यते, यत्र च भागमानत्वात्   
द्वितीये जीवे विश्राम्यति; तयोर्जीवयोरन्तः मध्ये यस्तृतीयो   
जीवोऽर्थात् पूर्वतश्चतुर्थ एव, तत्र औचित्यात् वामं दक्षिणं वा   
हस्तं निवेश्य उभयोरपि पार्श्वयोरन्तः, न तु बर्हिभ्रमात्,   
बुधस्तद्वर्तनाभिज्ञः खण्डचक्रद्वयं कुर्यात् । किन्तु अर्धमानस्य   
खण्डचन्द्रस्य वक्ष्यमाणदृष्ट्या अयं विशेषः--यत्   
चतुर्थभागादारभ्य वर्तना--इति । तयोरुभयोरपि   
पार्श्वयोरपरस्मिन्नन्तःप्रवेशगत्या चतुर्थापेक्षया तृतीये मर्मणि   
एकं करं निवेश्य   
समनन्तरवर्तितखण्डेन्दुद्वयाग्रकोटिसंलग्नत्वेन बहिर्मुखं न तु   
अन्तर्मुखं भ्रममर्थात् द्विः कुर्यात् येन उभयत्र   
खण्डचन्द्रयोर्द्वयं द्वयं वर्तितं स्यात् । तद्वदिति--उभयोरपि   
पार्श्वयोरपरस्मिन्नेव तृतीयापेक्षया द्वितीये मर्मणि एकं करं   
निवेश्य खण्डेन्दुद्वयकोटिगं दक्षिणोत्तरायतसूत्रसंलग्नतया अत   
एव अन्तर्मुखं भ्रमद्वयं कुर्यात् येन भागमानभागार्धमानं च   
खण्डचन्द्रयोर्द्वयं द्वयं स्यात् ॥   

एवं पार्श्ववर्तनानन्तरं शृङ्गवर्तनामाह--  


ततो द्वितीयभागान्ते ब्रह्मणः पार्श्वयोर्द्वयोः ॥ ३१-६७ ॥  

द्वे रेखे पूर्वगे नेये भागत्र्यंशशमे बुधैः ।  
एकार्धेन्दूर्ध्वकोटिस्थं ब्रह्मसूत्राग्रसङ्गतम् ॥ ३१-६८ ॥  

सूत्रद्वयं प्रकुर्वीत मध्यशृङ्गप्रसिद्धये ।  


ततोऽपि ब्रह्मसूत्रस्य द्वयोः पार्श्वयोरूर्ध्वक्रमेण यौ द्वितीयौ   
भागौ पूर्वगे इत्युक्ते तन्मूलात् तदन्तं यावत् बुधत्वादेव   
भागमानचन्द्रार्धकोटिसंश्लेषेण द्वे रेखे नेतव्ये यथा विस्तारात्   
भागत्र्यंशेन शाम्यतः । तेन अङ्गुलेन विस्तीर्णा अङ्गुलत्रयेण च   
दीर्घा गण्डिका स्यात् । अन्यस्य गण्डिकया संश्लिष्टत्वादेकस्य   
अर्धभागमानस्य इन्दोरूर्ध्वकोटित आरभ्य ब्रह्मसूत्रस्य अग्रे लग्नं   
सूत्रद्वयं विदधीत येन मध्यशृङ्गं सिद्ध्येत् ॥   

इदानीं पार्श्वशृङ्गवर्तनामभिधत्ते--  


तदग्रपार्श्वयोर्जीवात् सूत्रमेकान्तरे धृतम् ॥ ३१-६९ ॥  

आदिद्वितीयखण्डेन्दुकोणात् कोणान्तमानयेत् ।  
तयोरेवापराज्जीवात् प्रथमार्धेन्दुकोणतः ॥ ३१-७० ॥  

तद्वदेव नयेत्सूत्रं शृङ्गद्वितयसिद्धये ।  


तस्य मध्यशृङ्गस्य ये अग्रभूते मण्डलगते पार्श्वे तयोरर्थात्   
यश्चतुर्थो जीवस्तमवलम्ब्य आदौ कृत आन्तरापेक्षया द्वितीयो बाह्यो   
भागमानो यः खण्डेन्दुस्तस्य अग्रकोटेरारभ्य आग्नेयस्य एशस्य च   
कोणस्य षष्ठभागात्मकमन्तं यावत् सूत्रं नयेत् यतस्तदेकेन   
भागेन अन्तरिते देशे धृतं  

"…वह्निभागगम् ।" (१६ श्लो।)  

इति दृशा भागत्रयसम्मिते स्थाने स्थितम्--इत्यर्थः । तयोरेव   
अग्रपार्श्वयोरपरात् चतुर्थापेक्षया तृतीयात् जीवात् प्रोक्तगत्या   
पूर्वतश्चतुर्थभागार्धात् तु प्रथमस्य आन्तरतया वर्तितस्य   
अर्धभागमानस्य इन्दोः कोणतस्तद्वदेव पूर्वोक्तगत्या   
षष्ठभागान्तमेव सूत्रं नयेत् येन पार्श्वशृङ्गसिद्धिः ॥  

एवं पूर्वस्मिन् क्षेत्रार्धे त्रिशूलं वर्तयित्वा, अपरस्मिन्नपि   
दण्डादि वर्तयितुमाह--  


क्षेत्रार्धे चापरे दण्डो द्विकरश्छन्नपञ्चकः ॥ ३१-७१ ॥  

षड्विस्तृतं चतुर्दीर्धं तदधोऽमलसारकम् ।  
वेदाङ्गुलं च तदधो मूलं तीक्ष्णाग्रमिष्यते ॥ ३१-७२ ॥  

आदिक्षेत्रस्य कुर्वीत दिक्षु द्वारचतुष्टयम् ।  
हस्तायामं तदर्धं वा विस्तारादपि तत्समम् ॥ ३१-७३ ॥  

द्विगुणं बाह्यतः कुर्यात्ततः पद्मं यथा शृणु ।  
एकैकभागमानानि कुर्याद् वृत्तानि वेदवत् ॥ ३१-७४ ॥  

दिक्ष्वष्टौ पुनरप्यष्टौ जीवसूत्राणि षोडश ।  
द्वयोर्द्वयोः पुनर्मध्ये तत्सङ्ख्यातानि पातयेत् ॥ ३१-७५ ॥  

एषां तृतीयवृत्तस्थं पार्श्वजीवसमं भ्रमम् ।  
एतदन्तं प्रकुर्वीत ततो जीवाग्रमानयेत् ॥ ३१-७६ ॥  

यत्रैव कुत्रचित्सङ्गस्तत्सम्बन्धे स्थिरीकृते ।  
तत्र कृत्वा नयेन्मन्त्री पत्राग्राणां प्रसिद्धये ॥ ३१-७७ ॥  

एकैकस्मिन्दले कुर्यात्केसराणां त्रयं त्रयम् ।  
द्विगुणाष्टाङ्गुलं कार्यं तद्वच्छृङ्गकजत्रयम् ॥ ३१-७८ ॥  


द्विकर इति--वक्ष्यमाणद्वारक्षेत्रेण सह । छन्नपञ्चक इति--अस्य हि   
भागचतुष्टयं छन्नपीठेन च एक इति । यदुक्तम्--  

"द्विकरं पञ्च तद्भागाः पञ्चपीठतिरोहिताः ।  
शेषमन्यद्भवेद् दृश्यं पृथुत्वाद्भागसम्मितम् ॥"   

इति । वेदाङ्गुलमिति--अङ्गुलोक्तौ षडङ्गुलानि विस्तृतं चत्वारि   
अङ्गुलानि आयतमामलसारकम् । तीक्ष्णाग्रमिति--एकाराकृति ।   
आदिक्षेत्रस्येति--त्रिहस्तस्य । हस्तायाममिति--मध्यसूत्राणां   
प्रतिपार्श्वं भागचतुष्टयग्रहेण तदर्धं हस्तार्धं द्वारस्य   
भागचतुष्टयेनैव विस्तृतत्वात् । बाह्यतो द्विगुणमिति--  
प्रतिपार्श्वमधिकस्य भागचतुष्टयस्य प्रक्षेपात् । तत्सममिति--  
कण्ठवत् कपोलस्यापि भागद्वयेनैव विस्तृतत्वात् । इदानीं   
अण्डक्षेत्रगतभागचतुष्टयस्थितस्य पद्मस्य वर्तनामाह--तत   
इत्यादि । वेदवत्--चत्वारि । मध्य इति--समोभयपार्श्वे ।   
तत्सङ्ख्यातानीति--षोडश । एषामिति--पुनर्दत्तानां षोडशानाम् ।   
तृतीयेति--अर्थात् तृतीयवृत्तस्थपुनर्दत्तषोडशसूत्रान्यतममध्ये   
हस्तं निवेश्य तद्बहिः पार्श्वस्थजीवसूत्रसाम्येन   
तृतीयभागाग्रस्थात् तत एव आरभ्य एतस्य   
पुनर्दत्तषोडशसूत्रान्यतमस्यैव अन्तं यावत् भ्रमं कृत्वा   
तदन्तः पार्श्वस्थजीवसूत्रसन्निकर्षं नयेत्--इति षोडश   
दलार्धानि उत्पादयेत् । अत्रैव कुत्रचित् पद्मे इत्यनेन अनवकॢप्तिपरेण  
इदमावेदितं यथा दलार्धसिद्ध्यर्थं   
तृतीयवृत्तस्थपुनर्दत्तषोडशसूत्रान्यतममध्ये हस्तं कृत्वा   
भ्रमं कुर्यादित्युक्तम्, तथैव अत्रापि, किन्तु व्यत्ययेनेति । स्थिरीकृते   
इति--मनसा । तत्रेति--सङ्गस्थाने । कृत्वेति--अर्थात् करम् । नयेदिति--  
अर्थात् भ्रमम् । त्रयं त्रयमिति--तत्रस्थसूत्रत्रयाश्रयणेन ।   
तद्वदिति--यथोक्तवर्तनया, किन्तु द्विगुणाष्टाङ्गुलम् । तत् हि   
चतुर्विंशत्यङ्गुलम् । एवं पूर्वत्रापि भागचतुष्टयेनैव   
पद्मचक्रव्योमानि कार्याणि--इति ज्ञेयम् ॥ ७८ ॥  

अत्रैव रजोनियममाह--  


कर्णिका पीतवर्णेन मूलमध्याग्रभेदतः ।  
सितं रक्तं तथा पीतं कार्यं केसरजालकम् ॥ ३१-७९ ॥  

दलानि शुक्लवर्णानि प्रतिवारणया सह ।  
पीठं तद्वच्चतुष्कोणं कर्णिकार्धसमं बहिः ॥ ३१-८० ॥  

सितरक्तपीतकृष्णैस्तत्पादान् वह्नितः क्रमात् ।  
चतुर्भिरपि शृङ्गाणि त्रिभिर्मण्डलमिष्यते ॥ ३१-८१ ॥  

दण्डः स्यान्नीलरक्तेन पीतमामलसारकम् ।  
रक्तं शूलं प्रकुर्वीत यत्तत्पूर्वं प्रकल्पितम् ॥ ३१-८२ ॥  

पश्चाद् द्वारस्य पूर्वेण त्यक्त्वाङ्गुलचतुष्टयम् ।  
द्वारं वेदाश्रि वृत्तं वा सङ्कीर्णं वा विचित्रितम् ॥ ३१-८३ ॥  

एकद्वित्रिपुरं तुल्यं सामु(द्र)मथवोभयम् ।  
कपोलकण्ठशोभोपशोभादिबहुचित्रितम् ॥ ३१-८४ ॥  

विचित्राकारसंस्थानं वल्लीसूक्ष्मगृहान्वितम् ।  


प्रतिवारणा--दलाग्रवर्तिनी वृत्तरेखा । तद्वदिति--शुक्लम् ।   
कर्णिकार्धमेको भागः । तत्पादानिति--पीठपादकान् । त्रिभिरिति--  
रक्तरजोवर्जितैः । त्यक्त्वाङ्गुलचतुष्टयमिति- द्विकरत्वस्य अपवादः ।   
द्वारस्यापि एतच्छेषभूतं शास्त्रान्तरोक्तं वैचित्र्यं दर्शयति--  
द्वारमित्यादिना ॥  

यद्यपि उद्दिष्टानां सर्वेषां शास्त्राणां शूलाब्जविन्यास   
उक्तस्तथापि य एव कश्चन विशेषोऽस्ति, स एव इह प्रदर्श्यत इति   
क्रमव्यतिक्रमेणापि श्रीदेव्यायामलोक्तं तद्विन्यासमुपन्यस्यति--  


श्रीदेव्यायामले तूक्तं क्षेत्रे वेदाश्रिते सति ॥ ३१-८५ ॥  

अर्धं द्वादशधा कृत्वा तिर्यगूर्ध्वं च तिर्यजम् ।  
भागमेकं स्वपार्श्वोर्ध्वं गुरुः समवतारयेत् ॥ ३१-८६ ॥  

मध्यस्थं तं त्रिभागं च तदन्ते भ्रमयेदुभौ ।  
भागमेकं परित्यज्य तन्मध्ये भ्रमयेत्पुनः ॥ ३१-८७ ॥  

तृतीयांशोर्ध्वतो भ्रम्यमूर्ध्वांशं यावदन्ततः ।  
चतुर्थांशात्तदूर्ध्वं तु ऊर्ध्वाधो योजयेत्पुनः ॥ ३१-८८ ॥  

तन्मानादूर्ध्वमाभ्रम्य चतुर्थेन नियोजयेत् ।  


अर्धं द्वादशधा कृत्वेत्युक्त्या समस्तं क्षेत्रं चतुर्विंशतिधा   
विधेयम्--इति सिद्धम् । तिर्यगूर्ध्वमिति--सर्वत इति--तेन चतुर्दिक्कं   
षट् षट् भागान् त्यक्त्वा मध्ये द्वादशभागमानं क्षेत्रं   
ग्राह्यम्, अत एव तदेकपार्श्ववर्तितया तिर्यग्गमेकं भागं गुरुः   
स्वेन तद्भागसम्बन्धिनैव पार्श्वेन ऊर्ध्वादिक्रमेण ऊर्ध्वं   
समवतारयेत्--तथा भ्रमयितुमनुसन्दध्याद्--इत्यर्थः । तेन   
ब्रह्मपदापेक्षया द्वितीये मर्मणि एकं हस्तं निवेश्य तं समस्तं   
भागमर्थात् तदीयमेव त्रिभागं न तु प्राग्वत् तदर्धमिति ।   
एतदुभयं तस्य ब्रह्मसूत्रस्य अन्ते तत्सन्निकर्षादारभ्य भ्रमयेत्   
येन खण्डचन्द्रद्वयं सिद्ध्येत् । पुनश्च पार्श्वगत्या   
द्वितीयभागस्य उपरि स्थितमेकं भागं परित्यज्य अर्थात् तृतीये   
मर्मणि एकं हस्तं कृत्वा तस्य त्यक्तस्यैव भागस्य अन्तः   
पूर्ववदेव भ्रमयेत् येन खण्डचन्द्रद्वयं सिद्ध्येत् । तत्   
समनन्तरवर्तितं खण्डचन्द्रद्वयं  
चतुर्थांशादारभ्य अर्थात् तिर्यक् क्रमेण ऊर्ध्वं क्षेत्रकोणं   
यावत् ऊर्ध्वाधोगत्या योजयेत्- इति शृङ्गसिद्धिः । एतदेव   
पार्श्वान्तरेऽपि अतिदिशति-- पुनरित्यादिना । पुनश्च तदेव   
अनन्तरोक्तं मानमवलम्ब्य यथायथमूर्ध्वं   
खण्डचन्द्रयुग्मत्रयमा समन्तात् परस्परसंश्लेषेण भ्रमयित्वा   
तद्द्वारेण वर्तयित्वा चतुर्थेन शृङ्गारम्भकेणापि   
खण्डचन्द्रयुग्मेन नियोजयेत्--तद्युक्तं कुर्यात्--इत्यर्थः ॥ एवं   
पार्श्वारावर्तनामभिधाय, मध्यारामपि वर्तयितुमाह--  


ऊर्ध्वाद्योजयते सूत्रं ब्रह्मसूत्रावधि क्रमात् ॥ ३१-८९ ॥  

क्रमाद्वैपुल्यतः कृत्वा अंशं वै ह्रासयेत् पुनः ।  
अर्धभागप्रमाणस्तु दण्डो द्विगुण इष्यते ॥ ३१-९० ॥  


पुनरपि प्रथमवर्तितत्रिभागवर्तमानखण्डचन्द्रोर्ध्वादारभ्य   
ब्रह्मसूत्रावधि सूत्रं कृत्वा क्रमेण क्रमेण   
वैपुल्यादंशमंशमेव ह्रासयित्वा योजयेत्--तत्रैव सम्बद्धं   
कुर्यात् येन अस्य तीक्ष्णाग्रत्वं स्यात्--इति मध्यशृङ्गसिद्धिः । एवं   
च अत्र मध्यशृङ्गे पार्श्वद्वयादूनं भवेदित्यपि पूर्वस्मात्   
विशेषः । अर्धेति--भागद्वयसम्बन्धिभ्यामर्धाभ्यां   
भागप्रमाणश्चतुरङ्गुलः इत्यर्थः । द्विगुण इति--  
गृहीतक्षेत्रार्धशिष्टभागषट्कोपरि क्षेत्रार्धस्य प्रक्षेपात्   
द्वादशभागप्रमाणः--द्विहस्त इति यावत् ॥ ९० ॥  

अत्रैव आमलकसारकं वर्तयति--  


भागं भागं गृहीत्वा तु उभयोरथ गोचरात् ।  
भ्रम्यं पिप्पलवत् पत्रं वर्तनैषा त्वधो भवेत् ॥ ३१-९१ ॥  

षोडशांशे लिखेत्पद्मं द्वादशाङ्गुललोपनात् ।  


भागशब्दोऽत्र अङ्गुलवचनः, तेन उभयोः   
पार्श्वयोर्विषयादङ्गुलमङ्गुलं गृहीत्वा अश्वत्थपत्राकारतया   
भ्रमोदय इति । एषा दण्डस्य अधोवर्तना येन षडङ्गुलविस्तृतस्य   
अमलसारकस्य अधश्चतुरङ्गुलं तीक्ष्णाग्रं मूलं स्यात् ।   
षोडशांशे इति --षोडशभिः सूत्रैर्विभक्ते क्षेत्रे ।   
द्वादशाङ्गुललोपनादिति--प्रतिदिक्कं येन हास्तिकं पद्मं स्यात् ॥   

तच्च कुत्र लिखेत्--इत्याह--  


तदूर्ध्वं मध्यभागे तु वारिजन्म समालिखेत् ॥ ३१-९२ ॥  

मध्यशृङ्गावसाने तु तृतीयं विलिखेत्ततः ।  


तदूर्ध्वम्--दण्डोपरि । मध्यभागे इति--मण्डलापेक्षया । न   
केवलमत्रैव पद्मं लिखेत्, यावदरोपर्यपि--इत्याह--मध्येत्यादि ।   
तृतीयशब्दार्थमेव घटयति--मध्येत्यादिना ॥  


सव्यासव्ये तथैवेह कटिस्थाब्जे समालिखेत् ॥ ३१-९३ ॥  

कर्णिका पीतला रक्तपीतशुक्लं च केसरम् ।  
दलानि पद्मबाह्यस्था शुक्ला च प्रतिवारणी ॥ ३१-९४ ॥  

शूलं कृष्णेन रजसा ब्रह्मरेखा सिता पुनः ।  
शूलाग्रं ज्वालया युक्तं शूलदण्डस्तु पीतलः ॥ ३१-९५ ॥  

शूलमध्ये च यत्पद्मं तत्रेशं पूजयेत्सदा ।  
अस्योर्ध्वे तु परां दक्षेऽन्यां वामे चापरां बुधः ॥ ३१-९६ ॥  


तथैवेति--द्वादशाङ्गुललोपनेनैव--इत्यर्थः । दलानीति- अर्थात्   
शुक्लानि । ब्रह्मरेखेति--अरामध्यभागः । ज्वालया युक्तमिति--  
रक्तरजःपातात् । ईशमिति--पेर्तरूपं सदाशिवम् । ऊर्ध्व इति--  
मध्यशृङ्गस्य । अन्यामिति--परापराम् ॥ ९६ ॥  

ननु इह पराया अपि परा मातृसद्भावादिशब्दव्यपदेश्या   
कालसङ्कर्षिणी भगवती उक्ता, सा कुत्र पूज्या?--इत्याशङ्क्य आह--  


या सा कालान्तका देवी परातीता व्यवस्थिता ।  
ग्रसते शूलचक्रं सा त्विच्छामात्रेण सर्वदा ॥ ३१-९७ ॥  


यदुक्तं तत्रैव--   

"तन्मध्ये तु परा देवी दक्षिणे च परापरा ।  
अपरा वामशृङ्गे तु मध्यशृङ्गोर्ध्वतः शृणु ॥  

या सा सङ्कर्षिणी देवी परातीता व्यवस्थिता ।"   

इति । ग्रसते इति--स्वात्मसात्करोति--इत्यर्थः, तेन तन्मयमेव इदं   
सर्वम्--इति अभिप्रायः ॥ ९७ ॥   

आसामेव प्रपञ्चतो व्याप्तिमाह--  


शान्तिरूपा कला ह्येषा विद्यारूपा परा भवेत् ।  
अपरा तु प्रतिष्ठा स्यान्निवृत्तिस्तु परापरा ॥ ३१-९८ ॥  


ननु सदाशिवस्य शान्त्याद्याः कलाः शक्तित्वेन उक्ताः ।   
कथमासामियती व्याप्तिः?--इत्याशङ्क्य आह--   


भैरवं दण्ड ऊर्ध्वस्थं रूपं सादाशिवात्मकम् ।  
चतस्रः शक्त्यस्त्वस्य स्थूलाः सूक्ष्मास्त्वनेकधा ॥ ३१-९९ ॥  


यत् नाम हि दण्डोपलक्षितस्य शूलस्य उपरि स्थितं भैरवं   
पूर्णं रूपं तदेव सादाशिवात्मकमिति, तस्यैव स्थूलतायां   
शान्त्याद्या बह्व्यः शक्त्योऽन्यथा तु एताः--इति तात्पर्यार्थः ॥ ९९   
॥  

एवमेतत्प्रसङ्गादभिधाय प्रकृतमेव उपसंहरति--  


एष यागः समाख्यातो डामराख्यस्त्रिशक्तिकः ।  


इदानीं त्रिशिरोभैरवीयमपि शूलाब्जविन्यासं वक्तुमुपक्रमते--  


अथ त्रैशिरसे शूलाब्जविधिदृष्टोऽभिलिख्यते ॥ ३१-१०० ॥  


तमेव आह--   


वामामृतादिभिर्मुख्यैः पवित्रैः सुमनोरमैः ।  
भूमिं रजांसि करणीं खटिकां मूलतोऽर्चयेत् ॥ ३१-१०१ ॥  

चतुरश्रे चतुर्हस्ते मध्ये शूलं करत्रयम् ।  
दण्डो द्विहस्त ऊर्ध्वाधःपीठयुग्विपुलस्त्वसौ ॥ ३१-१०२ ॥  

वस्वङ्गुलः प्रकर्तव्यः सूत्रत्रयसमन्वितः ।  
द्वादशाङ्गुलमानेन दण्डमूले तु पीठिका ॥ ३१-१०३ ॥  

दैर्ध्यात्तूच्छ्रयतो वेदाङ्गुला दैर्घ्याद्दशाङ्गुला ॥ ३१-१०४ ॥  

शूलमूलगतं पीठीमध्यं खाब्धिसमाङ्गुलम् ।  


मूलत इति--मूलमन्त्रेण । चतुर्हस्ते इति--वक्ष्यमाणगत्या   
चतुर्विशतिधा विभक्तेऽपि । करत्रयस्यैव विभागो दण्डो द्विहस्त इति   
। वस्वङ्गुलो विपुल इति--वैपुल्यादष्टाङ्गुलः । यदुक्तं--तत्र-   

"अष्टाङ्गुलं तु वैपुल्यम्… ।"   

इति । विमल इति--अनागमिकत्वादपपाठः । एवमन्यत्रापि   
अनागमिकत्वादेव अपपाठा निरस्ताः, निरसिष्यन्ते चेति न अन्यथा   
मन्तव्यम् । खाब्धीति चत्वारिंशत् । यत्र विद्यापद्मेन   
अष्टाङ्गुलमाच्छादनं व्योमरेखया च अङ्गुलमिति   
एकत्रिंशदङ्गुलानि अस्य दृश्यत्वम् ॥  

एतदुपसंहरन् त्रिशूलवर्तनामुपक्रममाणस्तदुपयोगि क्षेत्रं   
तावदाह--  


कृत्वा दण्डं त्रिशूलं तु त्रिभिर्भागैः समन्ततः ॥ ३१-१०५ ॥  

अष्टाङ्गुलप्रमाणैः स्याद्धस्तमात्रं समन्ततः ।  


त्रिभिर्भागैरिति--ऊर्ध्वोर्ध्वम् । हस्तमात्रं समन्तत इति--  
समचतुरस्रम् ॥  

एतदेव भागत्रयं शूलावयावाश्रयतया विभजति--  


शूलाग्रं शूलमध्यं तच्छूलमूलं तु तद्भवेत् ॥ ३१-१०६ ॥  

वेदी मध्ये प्रकर्तव्या उभयोश्च षडङ्गुलम् ।  
द्वादशाङ्गुलदीर्घा तु उभयोः पार्श्वयोस्तथा ॥ ३१-१०७ ॥  

चतुरङ्गुलमुच्छ्रयान्मूले वेदीं प्रकल्पयेत् ।  
उभयोः पार्श्वयोश्चैवमर्धचन्द्राकृतिं तथा ॥ ३१-१०८ ॥  

भ्रमयेत् खटिकासूत्रं कटिं कुर्याद् द्विरङ्गुलाम् ।  
वैपुल्याद्दैर्ध्यतो देवि चतुरङ्गुलमानतः ॥ ३१-१०९ ॥  

यादृशं दक्षिणे भागे वामे तद्वत्प्रकल्पयेत् ।  
मध्ये शूलाग्रवैपुल्यादङ्गुलश्च अधोर्ध्वतः ॥ ३१-११० ॥  

चतुरङ्गुलमानेन वैपुल्यात्तु षडङ्गुला ।  
उच्छ्रयात्तु ततः कार्या गण्डिका तु स्वरूपतः ॥ ३१-१११ ॥  

पीठोर्ध्वे तु प्रकर्तव्यं शूलमूलं तु सुव्रते ।  
शूलाग्रमङ्गुलं कार्यं सुतीक्ष्णं तु षडङ्गुलम् ॥ ३१-११२ ॥  

अरामध्यं प्रकर्तव्यमराधस्तु षडङ्गुलम् ।  


वेदीत्यादि--अत्र अङ्गुलमध्यभागे ब्रह्मसूत्रापेक्षया उभयोः   
पार्श्वयोरुभयोरपि अन्तयोः षडङ्गुलसम्मतं क्षेत्रमर्थात्   
संश्रित्य तथा षडङ्गुलप्रकारेण दैर्ध्यात् द्वादशाङ्गुला  
वेदी वेद्याकारस्तत्र मध्यः सन्निवेशः कार्यः--पार्श्वद्वयेऽपि   
अन्तर्मुखं खण्डेन्दुद्वयं वर्तनीयम्--इत्यर्थः । एवं मूलेऽपि   
अर्थात् वक्ष्यमाणगण्डिकोपयोगिब्रह्मसन्निकर्षात् भागार्धं   
त्यक्त्वा पार्श्वगत्या सार्धभागे द्वयोः पार्श्वयोरुच्छ्रयात्   
चतुरङ्गुलामुत्तानार्धचन्द्राकृतिं वेदीं कुर्यात् । ततोऽपि अर्थात्   
ब्रह्मसूत्रनिकटकोटौ हस्तं निवेश्य द्वितीयकोटेरारभ्य   
मध्यभागवर्तितखण्डेन्दुकोटिं यावत् सूत्रं भ्रमयेत् येन   
दैर्ध्यात्  
चतुरङ्गुलमानः कट्याकारः सन्निवेशः पार्श्वद्वयेऽपि सिद्ध्येत् ।   
तत्र च द्व्यङ्गुलं वैपुल्यम् । द्व्यङ्गुलत्वमेव मध्यभागेऽपि   
अतिदिशति--मध्ये शूलाग्रवैपुल्यादिति । न च अविशेषेणैव सर्वत्र   
द्व्यङ्गुलं वैपुल्यम्--इत्याह--अङ्गुलश्चाध इति । तेन   
कट्यन्तादर्धचन्द्रस्य यथायथमङ्गुलान्ते ह्रासः कार्य इति ।   
इदानीं शूलाग्रं वर्तयति- ऊर्ध्वत इत्यादिना । तदनन्तरं   
पुनरूर्ध्वभागे वैपुल्यात् चतुरङ्गुला   
वक्ष्यमाणद्वादशाङ्गुलपद्मत्रयस्थितेः सर्वतो   
हस्तमात्रक्षेत्रग्रहणस्य च अन्यथा अनुपपत्त्या   
शूलक्षेत्रपार्श्वान्तं यावदुच्छ्रयात्   
षडङ्गुलसार्धभागप्रमाणा अर्थात् वेदी कटिररा वा   
पार्श्वद्वयेऽपि कार्या--इत्यर्थः । एवं पार्श्वशृङ्गमपि वर्तयति--  
गण्डीत्यादिना । प्रथममरात्रयग्रथकं पीठोर्ध्वे   
भागद्वयसम्मितोत्सेधगण्डिकात्मकं शूलमूलं कार्यम्,   
अनन्तरमग्रे वैपुल्यादङ्गुलम्, अत एव सुतीक्ष्णं   
तृतीयभागोर्ध्वाङ्गुलद्वयत्यागात् षडङ्गुलं मध्येऽधश्च   
तावन्मानम्, इत्येवमर्धेन्दुद्वयकोटी यावत्   
दैर्घ्यादष्टादशाङ्गुलं  
मध्यशृङ्गं स्यात् ॥ अत्रैव वैपुल्यमाह--  


चतुरङ्गुलनिम्नं तु मध्यं तु परिकल्पयेत् ॥ ३१-११३ ॥  

पूर्वापरं तदेवेह मध्ये शूलं तु तद्बहिः ।  
कारयेत त्रिभिः सूत्रैरेकैकं वर्तयेत च ॥ ३१-११४ ॥  

कजत्रयं तु शूलाग्रं वेदांशैर्द्वादशाङ्गुलम् ।  
क्रमाद्दक्षान्यमध्येषु त्र्यष्टद्वादशपत्रकम् ॥ ३१-११५ ॥  

चक्रत्रयं वातपुरं पद्ममष्टाङ्गुलारकम् ।  
विद्याभिख्यं शूलमूले रजः पश्चात्प्रपातयेत् ॥ ३१-११६ ॥  

त्रिशूलं दण्डपर्यन्तं राजवर्तेन पूरयेत् ।  
सूत्रत्रयस्य पृष्ठे तु शुक्लं चारात्रयं भवेत् ॥ ३१-११७ ॥  

शुक्लेन रजसा शूलमूले विद्याम्बुजं भवेत् ।  
रक्तं रक्तासितं शुक्लं क्रमादूर्ध्वाम्बुजत्रयम् ॥ ३१-११८ ॥  

शुक्लेन व्योमरेखा स्यात् सा स्थौल्यादङ्गुलं बहिः ।  
तां त्यक्त्वा वेदिका कार्या हस्तमात्रं प्रमाणतः ॥ ३१-११९ ॥  

वैपुल्यत्रिगुणं दैर्ध्यात् प्राकारं चतुरश्रकम् ।  
समन्ततोऽथ दिक्षु स्युर्द्वाराणि करमात्रतः ॥ ३१-१२० ॥  

त्रिधा विभज्य क्रमशो द्वादशाङ्गुलमानतः ।  
कण्ठं कपोलं शोभां तु उपशोभां तदन्ततः ॥ ३१-१२१ ॥  

प्राकारं चतुरश्रं तु सभूरेखासमन्वितम् ।  
सितरक्तपीतकृष्णै रजोभिः कारयेत्ततः ॥ ३१-१२२ ॥  

रक्तै रजोभिर्मध्यं तु यथाशोभं तु पूरयेत् ।  
अस्या व्याप्तौ पुरा चोक्तं तत्रैवानुसरेच्च तत् ॥ ३१-१२३ ॥  


तदेवं मध्यशूलमधिकृत्य चतुर्भ्योऽङ्गुलेभ्यो यथायथं निम्नं   
मध्यभागं पूर्वापरं परिकल्पयेत्--इति सम्बन्धः । अयमत्र   
अर्थः--अर्धेन्दुद्वयकोट्युपरि यावत् गण्डिकाक्रोडीकारस्तावत्   
चतुरङ्गुलवैपुल्यम्, मध्यभागारम्भात्प्रभृति चतुर्णामङ्गुलानां  
यथायथमङ्गुलावशेषो ह्रास इति । अरोपरि पद्मत्रयवर्तनामाह--  
तद्बहिरित्यादि । तद्बहिरित्यधिकक्षेत्रसङ्ग्रहेणापि शूलाग्रेषु   
त्रिर्भिभ्रमैः पद्मत्रयं कुर्यात्, एकैकं च द्वादशाङ्गुलं   
चतुर्भिश्चतुर्भिर्वर्तयेत्--इति वाक्यार्थः । अष्टाङ्गुलारकमिति--  
अष्टाङ्गुलं अष्टदलं च अरात्रयमिति दण्डसम्बन्धि ।   
रक्तासितमिति--कृष्णपिङ्गलम् । क्रमादिति--प्रागुक्तेषु   
दक्षवाममध्येषु । व्योमरेखेति--विद्यापद्मसम्बन्धिनी ।   
क्रमशस्त्रिधा विभज्येति--प्रतिभागम् । पुरेति--  
त्रित्रिशूलाभिधानावसरे । तदनुसृतिमेव किञ्चिद् व्यनक्ति ॥ १२३ ॥  

तदेव आह--   


अरात्रयविभागस्तु प्रवेशो निर्गमो भ्रमः ।  
अनाहतपदव्याप्तिः कुण्डल्या उदयः परः ॥ ३१-१२४ ॥  

हृदि स्थाने गता देव्यस्त्रिशूलस्य सुमध्यमे ।  
नाभिस्थः शूलदण्डस्तु शूलमूलं हृदि स्थितम् ॥ ३१-१२५ ॥  

शक्तिस्थानगतं प्रान्तं प्रान्ते चक्रत्रयं स्मरेत् ।  


अनाहतेति--प्रवेशनिर्गमभ्रमात्मनोऽरासन्निवेशस्य एतदाकारत्वात् ।   
ईदृगेव कुण्डलिनीरूपायाः शक्तेः प्रबोधः इति उक्तम्--कुण्डल्या   
उदयः पर इति । हृदि स्थाने गता इति--इच्छादीनामरारूपतया   
उल्लासात् । नाभिस्थ इति--तत एव प्राणशक्तेर्दण्डाकारतया उदयात्   
। हृदीति   

"हृदयं शक्तिसूत्रं तु… ।"  

इत्याद्युक्त्या शक्त्युदयस्थाने जन्माधारे । अत एव आह--  
शक्तिस्थानगतं प्रान्तमिति । प्रान्ते इति--द्वादशान्ते ॥  

जन्माधारात् द्वादशान्तं यावदुदये युक्तिमाह--  


उत्क्षिप्योत्क्षिप्य कलया देहमध्यस्वरूपतः ॥ ३१-१२६ ॥  

शूलदण्डान्तमध्यस्थशूलमध्यान्तगोचरम् ।  
प्रविशेन्मूलमध्यान्तं प्रान्तान्ते शक्तिवेश्मनि ॥ ३१-१२७ ॥  


एतदपि कथम्?--इत्याशङ्क्य आह--  


अस्पन्दकरणं कृत्वा एकदा स्पन्दवर्तनम् ।  
मूलमानन्दमापीड्य शक्तित्रयपदं विशेत् ॥ ३१-१२८ ॥  

तत्र पूज्यं प्रयत्नेन जायन्ते सर्वसिद्धयः ।  
समस्ताध्वसमायोगात् षोढाध्वव्याप्तिभावतः ॥ ३१-१२९ ॥  

समस्तमन्त्रचक्राद्यैरेवमादिप्रयत्नतः ।  
षट्त्रिंशत्तत्त्वरचितं त्रिशूलं परिभावयेत् ॥ ३१-१३० ॥  

विषुवत्स्थेन विन्यासो मन्त्राणां मण्डलोत्तमे ।  
कार्योऽस्मिन् पूजिते यत्र सर्वेश्वरपदं भजेत् ॥ ३१-१३१ ॥  


मूलमिति--मत्तगन्धात्मकम् । विषुवत्स्थेनेति--प्राणसाम्येन--इत्यर्थः    
॥ १३१ ॥  

एवं शूलाब्जभेदमभिधाय व्योमेशस्वस्तिकं निरूपयति--  


स्वस्तिकेनाथ कर्तव्यं युक्तं तस्योच्यते विधिः ।  


कर्तव्यमिति--   

"अथ मण्डलसद्भावः सङ्क्षेपेणाभिधीयते ।" (१)  

इत्युक्तिसामर्थ्यात् मण्डलम् । स्वस्तिकेन युक्तमिति--स्वस्तिकयोगात्   
तत्सञ्ज्ञम्--इत्यर्थः । यदुक्तम्--   

"भगवन् मातृचक्रेश उन्मनाश्रयदायक ।  
शान्तिपुष्टिकरं धन्यं स्वस्तिकं सर्वकामदम् ॥  

सूचितं सर्वतन्त्रेषु न चोक्तं परमेश्वर ।  
तस्य सूत्राणि लोपाच्च भ्रमपङ्कजकल्पनाम् ॥  

वद विघ्नौघशमनमाप्यायनकरं महत् ।"   

इति ॥  

व्योमेशस्वस्तिकतायां तु  

"महाव्योमेशलिङ्गस्य देहधूपं समर्पयेत् ॥"  

इत्याद्युक्त्या अन्वर्थव्योमेशशब्दव्यपदेश्येन नवात्मभट्टारकेण   
अधिष्ठेयत्वं निरूपयितुं तद्विधिमेव आह--  


नाडिकाः स्थापयेत्पूर्वं मुहूर्तं परिमाणतः ॥ ३१-१३२ ॥  

शक्रवारुणदिक्स्थाश्च याम्यसौम्यगतास्तथा ।  


नाडिकाः--सूत्राणि । मुहूर्तेति--त्रिंशत् । शक्रेति--  
पूर्वापरायताः । याम्येति--दक्षिणोत्तरायताः ॥  

एवञ्च किं स्यात्?--इत्याह--  


एकोनत्रिंशद्वंशाः स्युरृजुतिर्यग्गतास्तथा ॥ ३१-१३३ ॥  


वंशाः भागाः । ऋज्विति--पूर्वापरगताः, तिर्यगिति--दक्षिणोत्तर   
गताः ॥ १३३ ॥   

एतदेव हृदयङ्गमीकरणाय सङ्कलयति--  


अष्टौ मर्मशतान्येकचत्वारिंशच्च जायते ।  


मर्मेति--भागाः । एवं हि एकोनत्रिंशतेरेकोनत्रिंशत्यैव गुणने   
भवेत् ॥  

एतदेव विभजति--   


वंशैर्विषयसङ्ख्यैश्च पद्मं युग्मेन्दुमण्डलम् ॥ ३१-१३४ ॥  

रससङ्ख्यैर्भवेत्पीठं स्वस्तिकं सर्वकामदम् ।  
वसुसङ्ख्यैर्द्वारवीथावेवं भागपरिक्रमः ॥ ३१-१३५ ॥  


विषयेति--पञ्च । एतच्च सर्वतः, येन प्रतिपार्श्वं सार्धं   
भागद्वयं स्यात् । एवमुत्तरत्रापि ज्ञेयम् । पद्मस्यैव विशेषणं   
युग्मेन्दुमण्डलमिति स्वस्तिकमिति । तद्योगादत्रैव प्राधान्यमभिव्यक्तुं   
सर्वकामदमिति उक्तम् । तेन पञ्चभिर्भागैः पद्मम्,   
द्वाभ्यामिन्दुमण्डलम्, षड्भः पीठम्, अष्टभिर्वीथी,   
अष्टभिश्च द्वारमिति एकोनत्रिंशत् भागा इति उक्तम्--एवं   
भागपरिक्रम इति ॥ १३५ ॥  

तत्र द्वारं तावत् वर्तयति--  


रन्ध्रविप्रशराग्नींश्च लुप्येद्बाह्यान्तरं क्रमात् ।  
मर्माणि च चतुर्दिक्षु मध्याद् द्वारेषु सुन्दरि ॥ ३१-१३६ ॥  

वह्निभूतमुनिव्योमबाह्यगर्भे पुरीषु च ।  
लोपयेच्चैव मर्माणि अन्तर्नाडिविवर्जितान् ॥ ३१-१३७ ॥  


रन्ध्रणि नव, विप्राः ऋषयः सप्त, शराः पञ्च, अग्नयः त्रयः ।   
अत्र मध्यमधिकृत्य चतुर्षु अपि द्वारेषु बाह्यादारभ्य अन्तर्यावत्   
क्रमेण रन्ध्रदिसङ्ख्याका भागा लोप्याः, येन अत्र   
मेर्वाख्यप्रासादविशेषतलच्छन्दाकारसन्निवेशः स्यात् । भूतानि   
पञ्च, व्योमेति शून्याकारतया रन्ध्रणि लक्षयति, तेन उभयोरपि   
द्वारपार्श्वयोर्बाह्यादारभ्य अभ्यन्तरं यावत् वह्न्यादिभागजातं   
लोपयेत्, येन द्वारप्राय एव अन्तर्मुखः पुर्याकारः सन्निवेशः स्यात्   
॥   

एवं दिक्चतुष्टये वर्तनामभिधाय कोणेषु अपि आह--  


द्वारप्राकारकोणेषु नेत्रानलशरानृतून् ।  


नेत्रे द्वे, ऋतवः षट् । एवं द्वारकोणेषु एकैकभागपरिहारेण   
द्वित्रिपञ्चसङ्ख्याकान् भागानन्तरारभ्य लोपयेत्, ऋतुसङ्ख्याकांस्तु   
पृथगुपादानादेव निरवशेषान्   
यदुभयदिगुद्भूतशोभाद्वयसम्भेदात् कोणेषु गोमूत्रिकाबन्धप्रायः   
सन्निवेश उदियात्--इति द्वारसन्धिः ॥  

इदानीं वीथीं वर्तयितुमाह--  


नाडयो ब्रह्मवंशस्य लोप्या नेत्राद्रसस्थिताः ॥ ३१-१३८ ॥  

वह्नेर्नेत्रानलौ लोप्यौ वेदान्नेत्रयुगं रसात् ।  
नेत्रं सौम्यगतं लोप्यं पूर्वाद्वेदानलौ रसात् ॥ ३१-१३९ ॥  


तत्र द्वारे लग्नस्य ब्रह्मवंशस्य दक्षिणपार्श्वे यत् नेत्रं द्वितीयो   
भागः, तत आरभ्य रसस्थिताः षड्भागा लोप्याः, तदुपरि   
वह्नेस्तृतीयादारभ्य नेत्रानलौ पञ्च भागाः--इत्यर्थः; तदुपर्यपि   
वेदात् चतुर्थादारभ्य नेत्रं च युगं च नेत्रयोर्युगं वेति चत्वारः,   
तदुपर्यपि रसात् षष्ठादारभ्य नेत्रं भागद्वयं लोप्यम्--  
इत्यर्थः । एतदेव वामपार्श्वेऽपि अतिदिशति सौम्येत्यादिना । एवं   
सौम्यगतमपि पूर्वात्--प्रथमं निर्दिष्टात् नेत्रात्- द्वितीयभागात्   
"पाठक्रमादर्थक्रमो बलीयान्" इति नीत्या अनलात्--तृतीयात् वेदात्--  
चतुर्थात् रसात्-- षष्ठात् च आरभ्य भागजातं लोप्यम्--इत्यर्थः ।   
वक्ष्यमाणसकलवीथीक्षेत्रसम्मार्जनानुसरणात् तदन्तरपि   
लोपसिद्धिः ॥ १३९ ॥  

एवं पुरीसन्निवेशं वर्तयित्वा स्वस्तिकवर्तनामपि आह--  


लोकस्था नाडिका हित्वा नेत्राद्वेदाग्नयः क्रमात् ।  
शरैर्वह्निगतं चैव युगं नेत्राग्नयो रसात् ॥ ३१-१४० ॥  

नेत्रात् पूर्वगताच्चैव… ।  


ब्रह्मवंशादारभ्य लोकस्थान् सप्त भागान् परित्यज्य यत् नेत्रं   
नवमो भागस्तमाश्रित्य वेदाश्च तत्सन्निकृष्टं त्रयं चेति चत्वारो   
भागा  
वक्ष्यमाणलोपदृष्ट्या स्वस्तिकैकाङ्गतया शोभाकारा लोप्याः ।   
तदनन्तरं नेत्रशब्दव्यपदिष्टात् नवमात् भागादारभ्य   
शरैरित्युक्तेन प्रत्यावृत्त्या द्वितीयपङ्क्तिगतेन पञ्चमेन भागेन   
सह अग्नयः त्रयो भागा लोप्याः ।   

शैष दाशरथी रामः … ।"  

इतिवत् वेदाग्नय इत्यत्र सन्धिः । शरशब्दव्यपदिष्टादपि यत् युग्मं   
द्वितीयो भागस्तं वह्नियुतं भागत्रयेण सह लोपयेत्--इत्यर्थः ।   
क्रमात् ततोऽपि पूर्वात् युगशब्दव्यपदिष्टात् नेत्रादवशिष्टात्   
नेत्रं द्वितीयो भागोऽग्नयस्त्रयो भागाश्च लोप्या इति स्वस्तिकसिद्धिः ।   
एवं दिगन्तरेष्वपि ज्ञेयम् । अत्र पीठे च पूर्वतः स्वस्तिकद्वयं   
वर्तयित्वा पश्चिमतो वर्तनीयं येन सर्वतः सन्निवेशस्य सादृश्यं   
स्यात् ॥  

एतच्च उभयमपि सन्निवेशं प्रदर्शयन्नुपसंहरति--  


…षुमेरुर्द्वार सञ्ज्ञितः ।  
स्वस्तिका च पुरी रम्या चतुर्दिक्षु स्थितावुभौ ॥ ३१-१४१ ॥  


उभाविति--स्वस्तिकापुरीसुमेरू ॥१४१ ॥  

ननु कियति भागजाते वीथीलोपना भवेत्?--इत्याशङ्क्य आह--  


मर्मणां च शते द्वे च ऋषिभिर्गुणिता दिशः ।  
नेत्रादिकांश्च सम्मार्ज्य मार्गमध्यात् सुशोभने ॥ ३१-१४२ ॥  


दिश इति--दश, ऋषिभिः सप्तभिर्गुणिताः सप्ततिर्जायन्ते । नेत्रे द्वे   
। तेन द्वासप्तत्यधिकशतद्वयात्मनि वीथीक्षेत्रे लोपनां कृत्वा   
गुरुः  
स्वस्तिकापुर्याख्यां वीथीं वर्तयेत्--इति शेषः ॥ १४२ ॥  

इदानीं पद्मं वर्तयति--  


ऋषित्रयकृते मध्ये विषयैः कर्णिका भवेत् ।  


ऋषित्रयकृते इति एकविंशतिधा विभक्ते--इत्यर्थः ॥  

एतदेव विभजति--   


नेत्रीकृतान्वसून् पत्रं नेत्रं सकृद्विभाजितम् ॥ ३१-१४३ ॥  

वह्निं वसुगतं कृत्वा शशाङ्कस्थांश्च लोपयेत् ।  


नेत्रीकृतानिति--द्विगुणीकृतान् । सर्वतो हि कर्णिकार्थं परिकल्पितात्   
भागपञ्चकादवशिष्टाः षोडशैव भागाः पत्रवर्तनार्थं   
भवन्ति--इति भावः । प्रतिदिक्कं हि सप्तभागान्तं दलाग्रस्य   
वर्तयिष्यमाणत्वात् सव्योमरेखमष्टभिरेव भागैः पत्रं स्यात् ।   
कथम् ?--इत्याह--नेत्रमित्यादि । नेत्रमिति--द्वितीयं भागम् ।   
सकृद्विभाजितमिति--एकेनैव सूत्रेण द्विधाकृतम्--इत्यर्थः । एवं   
वह्निम्--तृतीयं भागम् । तदेतद्भागद्वयं वसुगतं   
सकलक्षेत्रपर्यन्तं द्विधा विधाय शशाङ्कस्थान् लोपयेत्--  
केसरदलसन्धिदलाग्रसम्पत्तये शशाङ्काकारं भ्रमत्रयं दद्यात्--इत्यर्थः ॥  

कथम्--इत्याह--   


वह्नीषुऋषिमध्याच्च लोप्यं पीठेन्दुकावधि ॥ ३१-१४४ ॥  


त्रिभिः पञ्चभिः सप्तभिर्भागैरवच्छिन्नात् मध्यात्   
कर्णिकादेशादारभ्य पीठसंलग्नचन्द्रमण्डलपर्यन्तं यावदेतत्   
लोपनीयम्--इत्यर्थः । इदमत्र तात्पर्यम्--तृतीयवृत्ते   
द्वितीयभागान्तःपातितसूत्रादारभ्य ब्रह्मवंशमध्यं यावत्   
भ्रमं दद्यादिति षोडश दलार्धानि उत्पादयेत्, एवमेव   
दलाग्राण्यपि, किन्तु प्रागुक्तवत् व्यत्ययेनेति ॥ १४४ ॥  

एवं पद्मस्य वर्तनामभिधाय पीठस्यापि आह--  


ब्रह्मणो नेत्रविषयान्नेत्राद्वेदानलौ हरेत् ।  
सागरे नेत्रकं लोप्यं नाडयः पूर्वदिग्गताः ॥ ३१-१४५ ॥  


ब्रह्मणो ब्रह्मपदात् यत् नेत्रम् द्वितीयो भागस्तत आरभ्य विषयाः   
पञ्च ब्रह्मण आरभ्य षष्ठो भागस्तद्गतान्   
वक्ष्यमाणरेखानुगुण्यात् पङ्क्तिस्थान्   
वर्तयिष्यमाणस्वस्तिकदेशातिरिक्तदेशे अन्यलोपनानुक्तेश्च पञ्च   
भागान् नेत्रात्पार्श्वद्वयात् लोपयेत् । एवं ब्रह्मणो वेदानलौ   
सप्तभागस्थानपि उभयतः पञ्चैव हरेत् । तत एव सागरेचतुर्थे   
भागे नेत्रकन्द्वितीयो भागो ब्रह्मणः पञ्चमस्तद्गतानपि उभयतः   
पञ्चैव लोपयेत् येन पूर्वदिशि  

"पीठं रेखात्रयोपेतं सितलोहितपीतलम् ।" (३१।१४८)  

इतिवक्ष्यमाणदृशा तिस्रः पट्टिकारूपा नाडिका भवन्ति--  
इत्यर्थः । पूर्वस्या उपलक्षणत्वादन्यदिक्षु अपि अयमेव विधिः ॥ १४५   
॥  

एवं दिक्षु वर्तनामभिधाय कोणेष्वपि आह--  


भूतनेत्रगतान्मूर्ध्ना नेत्राद् द्विवह्निदृक्त्रिकात् ।  
सौम्यगात् पीठकोणेषु लोपयेत चतुर्ष्वपि ॥ ३१-१४६ ॥  


ब्रह्मकोणगत्या पार्श्वगत्या वा भूतं पञ्चमो भागस्तस्य मूर्ध्ना   
उपरितनेन देशेन न तु पार्श्वादिना द्वितीयस्था ये त्रयो भागास्तान्   
लोपयेत् । नेत्राद्द्विवह्नीति--द्विशब्दमहिम्ना भूतपदकथितादपि यो   
द्वितीयो भागोऽर्थात् तेन सह तत्संलग्नं भागत्रयं लोपयित्वा   
तद्द्वितीयमपि भागत्रयेण सह लोपयेत्, एवं दृक्त्रिकमित्यनेन ततोऽपि   
द्वितीयस्त्रिकोणेन सह लोप्यः--इति स्वस्तिकसिद्धिः । एवं सौम्यगात्   
स्वोत्तरदिक्स्थत्वेन आग्नेयकोणगात् स्वस्तिकादारभ्य चतुर्षु अपि   
पीठकोणेषु गुरुर्लोपयेत्--इत्यर्थः ॥ १४६ ॥  

अत्रैव रजःपातं निरूपयति--  


दलानि कार्याणि सितैः केसरं रक्तपीतलैः ।  
कर्णिका कनकप्रख्या पल्लवान्ताश्च लोहिताः ॥ ३१-१४७ ॥  

व्योमरेखा तु सुमिता वर्तुलाब्जान्तनीलभाः ।  
पीठं रेखात्रयोपेतं सितलोहितपीतलम् ॥ ३१-१४८ ॥  

स्वस्तिकाश्च चतुर्वर्णा अग्नेरीशानगोचराः ।  
वीथी विद्रुमसङ्काशा स्वदिक्ष्वस्त्राणि बाह्यतः ॥ ३१-१४९ ॥  

इन्द्रनीलनिभं वज्रं शक्तिं पद्ममणिप्रभाम् ।  
दण्डं हाटकसङ्काशं वक्त्रं तस्यातिलोहितम् ॥ ३१-१५० ॥  

नीलद्युतिसमं खङ्गं पाशं वत्सकसप्रभम् ।  
ध्वजं पुष्पफलोपेतं पञ्चरङ्गैश्च शोभितम् ॥ ३१-१५१ ॥  

गदा हेमनिभात्युग्रा नानारत्नविभूषिता ।  
शूलं नीलाम्बुजसमं ज्वलद्वह्न्युग्रशेखरम् ॥ ३१-१५२ ॥  

तस्योपरि सितं पद्ममीषत्पीतारुणप्रभम् ।  
चक्रं हेमनिभं दीप्तमरा वैडूर्यसन्निभाः ॥ ३१-१५३ ॥  

अरामध्यं सुपीतं च बाह्यं ज्वालारुणं भवेत् ।  
मन्दिरं देवदेवस्य सर्वकामफलप्रदम् ॥ ३१-१५४ ॥  


स्वस्तिका इति--पीठगता वीथीगताश्च । विद्रुमसङ्काशेति--  
स्वस्तिकवर्जम् । बाह्यादिति--द्वारादपि ॥ १५४ ॥  

एवं श्रीत्रिशिरोभैरवोक्तिप्रसङ्गात् व्योमेशस्वस्तिकमभिधाय   
श्रीसिद्धातन्त्रोक्तमपि शूलाब्जमभिधत्ते--   


श्रीसिद्धायां शूलविधिः प्राक् क्षेत्रे चतुरश्रिते ।   


शूलविधिरिति--अर्थादुक्तः ॥  

तमेव विधिमाह--   


हस्तमात्रं त्रिधा सूर्यान्नवखण्डं यथा भवेत् ॥ ३१-१५५ ॥  

मध्ये शूलं च तत्रेत्थं मध्यभागं त्रिधा भजेत् ।  


चतुरश्रिते क्षेत्रे--सर्वतः, सूर्यादिति--अङ्गुलद्वादशकं वर्जयित्वा   
त्रिधा हस्तपरिमाणं त्रिहस्तं क्षेत्रं गृह्णीयात् यथा एतत्   
त्रिर्विभजनादेव हास्तिकनवभागात्मकं स्यात् । तत्र च इत्थं   
वक्ष्यमाणगत्या मध्ये त्रिशूलं कुर्यात्--इति शेषः ॥  

मध्यमेव विभजति--  


नवभिः कोष्ठकैर्युक्तं ततोऽयं विधिरुच्यते ॥ ३१-१५६ ॥  

मध्यभागत्रयं त्यक्त्वा मध्ये भागद्वयस्य तु ।  
अधस्ताद् भ्रमयेत्सूत्रं शशाङ्कशकलाकृति ॥ ३१-१५७ ॥  

उभयतो भ्रमयेत्तत्र यथाग्रे हाकृतिर्भवेत् ।  
कोट्यां तत्र कृतं सूत्रं नयेद्रेखां तु पूर्विकाम् ॥ ३१-१५८ ॥  

अपरद्वारपूर्वेण त्यक्त्वाङ्गुलचतुष्टयम् ।  
रेखां विनाशयेत्प्राज्ञो यथा शूलाकृतिर्भवेत् ॥ ३१-१५९ ॥  

शूलाग्ररे त्वर्धहस्तेन त्यक्त्वा पद्मानि कारयेत् ।  
अधः शृङ्गत्रयं हस्तमध्ये पद्मं सकर्णिकम् ॥ ३१-१६० ॥  


तमेकहस्तपरिमाणमध्यभागं नवभिः कोष्ठकैर्युक्तं त्रिधा   
विभक्तं सन्तं द्विधा भजेत् सर्वतः षोढा विभजेत्--चतुरङ्गुलैः   
षटित्रशता कोष्ठकैर्युक्तं कुर्यात्--इत्यर्थः । अयमिति   
वक्ष्यमाणः । तमेव आह--मध्येत्यादि । तत्र मध्यादधस्तनं   
भागत्रयं त्यक्त्वा ब्रह्मपदमवलम्ब्य उभयोरपि   
पार्श्वयोर्भागद्वयस्य मध्ये तु द्वितीये मर्मणि हस्तं निवेश्य   
अधस्तादर्धचन्द्राकारं सूत्रमर्थात् प्रागुक्तवत् द्विर्भ्रमयेत् ।   
तत्रापि अग्रे मध्यसूत्रात् पूर्वतस्तृतीये मर्मणि हस्तं निवेश्य   
शशाङ्कश कलाकृति अन्तर्मुखमूर्ध्वगत्या भागद्वयस्य मध्ये   
भ्रमयेत् यथा द्विकुब्जाकारः सन्निवेशः स्यात् । तत्र च   
पार्श्वद्वयवर्तिन्यां हाकृतौ कोट्यामाद्यन्तरूपासु कोटिषु   
कृतेभ्यः संश्लेषितेभ्यः सूत्रेभ्यः पार्श्वद्वयसूत्रे पूर्विकां   
प्राङ्नवखण्डीकरणकालकल्पितां रेखां मध्यशृङ्गसूत्रे तु   
पश्चिमद्वाराभिमुख्येन वक्ष्यमाणदृशा उपरितननवभागस्य   
अर्धहस्तं यावत् नयेत् । कथम् ?--इत्याह--त्यक्त्वेत्यादि ।   
अन्तर्वर्तितशशाङ्कशकलाग्रकोटिसमुत्थां रेखां   
मूलादङ्गुलचतुष्टयं त्यक्त्वा विनाशयेत्--यथायथं   
स्वप्रज्ञाबलेन ह्रासयेत्, येन शृङ्गाणां तीक्ष्णाग्रता जायेत- इति   
शृङ्गत्रयसिद्धिः । ततश्च अर्धहस्तेन वर्तिते शूलाग्रे   
अर्थादुपरितनमर्धहस्तमेव त्यक्त्वा अर्थात् प्राग्वत् द्वादशाङ्गुलं   
पद्मत्रयं कुर्यात् शृङ्गत्रयस्य अधः पुनर्हास्तिकं पद्मं भवेत्      
॥ १६० ॥  

एवं त्रिशूलस्य वर्तनामभिधाय दण्डस्य अपि आह--  


मुखाग्रे धारयेत्सूत्रं त्रिभिर्हस्तैस्तु पातयेत् ।  


मध्यशृङ्गमुखाग्रे सूत्रं परिस्थाप्य त्रिभिर्हस्तैः पातयेत्--  
परिवर्जितबाह्यद्वादशाङ्गुलान्तं यावत् मध्यतो नयेत् ॥  

एवं दैर्घ्यमभिधाय वैपुल्यमाह--  


मध्ये चोर्ध्वं ततः कुर्यादधस्तादङ्गुलद्वयम् ॥ ३१-१६१ ॥  

रेखाद्वयं पातयेत यथा शूलं भवत्यपि ।  
अधोभागादिभिश्चोर्ध्वं तत्र रेखा प्रपद्यते ॥ ३१-१६२ ॥  

समीकृत्य ततः सूत्रे ऊर्ध्वे द्वे एवमेव तु ।  


एवं स्थानत्रये अङ्गुलद्वयान्तरालं द्वयोः पार्श्वयोः रेखाद्वयं   
कुर्यात् येन सर्वतः साम्येन अधोमध्यभागाभ्यां सह ऊर्ध्वं   
समीकृत्य रेखा प्रपद्यते, ततस्तथैव द्वे ऊर्ध्वे सूत्रे पातयेत   
यथा सदण्डं शूलं सम्पद्यते ॥  

न च एवं मध्यपद्मस्य दण्डेन आच्छादनं कार्यम्--इत्याह--  


मध्यं पद्मं प्रतिष्ठाप्यं शूलाधस्ताद्यशस्विनि ॥ ३१-१६३ ॥  


अत्र च चतुर्विंशतिधा विभक्ते क्षेत्रे प्रागुक्तवत् सर्वं द्वारादि   
वर्तनीयम्, भगवता पुनरर्धचन्द्रोपयोगिनि एव मध्यहस्ते प्राधान्यात्   
भागपरिकल्पना कृतेत्यास्ताम् ॥ १६३ ॥  

आह्निकार्थमर्धेन उपसंहरति--  

इत्येष मण्डलविधिः कथितः सङ्क्षेपयोगतो महागुरुभिः ।  


इति श्रीमदाचार्याभिनवगुप्तपादविरचिते श्रीतन्त्रालोके   
मण्डलप्रकाशनं नाम एकत्रिंशमाह्निकम् ॥ ३१ ॥  


इति शिवम् ॥  


स्वस्तिकशूलाब्जनयदुर्गमशिवशास्त्रनिर्वचनचञ्चुः ।  
आह्निकमेकत्रिंशं व्यवृणोदेतज्जयरथाख्यः ॥  


इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
मण्डलप्रकाशनं नाम एकत्रिंशमाह्निकं समाप्तम् ॥ ३१ ॥  
