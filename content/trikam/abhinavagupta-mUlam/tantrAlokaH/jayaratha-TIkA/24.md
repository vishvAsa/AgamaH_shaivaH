+++
title = "२४"

+++

चतुर्विंशमाह्निकम्  


" विवेकः "   


यः परमामृतकुम्भे धाम्नि परे योजयेद् गतासुमपि ।  
जगदात्मभद्रमूर्तिदिशतु शिवं भद्रमूर्तिर्वः ॥ १ ॥  

इदानीं द्वितीयार्धेन अन्त्येष्टिविधिमभिधातुमुपक्रमते--  


अथ शाम्भवशासनोदितां सरहस्यां शृणुतान्त्यसंस्क्रियाम् ॥ २४-१   
॥  

तत्र अधिकारिस्वरूपं तावन्निरूपयति--  


सर्वेषामधरस्थानां गुर्वन्तानामपि स्फुटम् ।  
शक्तिपातात्पुराप्रोक्तात्कुर्यादन्त्येष्टिदीक्षणम् ॥ २४-२ ॥  

ऊर्ध्वशासनगानां च समयोपहतात्मनाम् ।  
अन्त्येष्टिदीक्षा कर्तव्या गुरुणा तत्त्ववेदिना ॥ २४-३ ॥  


अधरस्थानामिति--वैष्णवादीनाम् । शक्तिपातादिति--  
बन्ध्वादिगाढाभ्यर्थनाद्वारकात् । पुरेति--मृतोद्धारदीक्षायाम् ।  
ऊर्ध्वशासनगानामिति--शैवादीनाम् ॥३ ॥  

किमत्र प्रमाणम् ?--इत्याशङ्क्याह--  


समयाचारदोषेषु प्रमादात्स्खलितस्य हि ।  
अन्त्येष्टिदीक्षा कार्येति श्रीदीक्षोत्तरशासने ॥ २४-४ ॥  


अत्रैव इतिकर्तव्यतामाह--  


यत्किञ्चित्कथितं पूर्वं मृतोद्धाराभिधे विधौ ।  
प्रतिमायां तदेवात्र सर्वं शवतनौ चरेत् ॥ २४-५ ॥  


अत्र च आगमान्तरीयो विशेषः--इत्याह--  


श्रीसिद्धातन्त्रकथितो विधिरेष निरूप्यते ।  


तमेवाह--   


अन्तिमं यद्भवेत्पूर्वं तत्कृत्वान्तिममादिमम् ॥ २४-६ ॥  

संहृत्यैकैकमिष्टिर्या सान्त्येष्टिर्द्वितयी मता ।  
पूजाध्यानजपाप्लुष्टसमये न तु साधके ॥ २४-७ ॥  

पिण्डपातादयं मुक्तः खेचरो वा भवेत्प्रिये ।  
आचार्ये तत्त्वसम्पन्ने यत्र तत्र मृते सति ॥ २४-८ ॥  

अन्त्येष्टिर्नैव विद्येत शुद्धचेतस्यमूर्धनि ।  


इह यन्मन्त्रवर्णादि अन्तिमं तत् पूर्वम्, यच्च आदिमं तदन्तिमं   
कृत्वा एकैकं संहृत्य संहारक्रमेणोच्चार्य येयमिष्टिः, सा   
अन्तादारभ्य अन्तं यावच्च इष्टिः--इत्यर्थः । सा च   
समयिपुत्रकयोरेव कार्या--इत्याह--द्वितयी मतेति । अमूर्धनीति--  
मूर्धशब्दस्य देहोपलक्षकतया तदभिमानशून्ये--इत्यर्थः ।   
अनयोश्च अन्त्येष्ट्यभावे विशेषणद्वारेण हेतूपन्यासः ॥   

न केवलं समयलोपोपहतानामेव एषा कार्या, यावदन्येषामपि--  
इत्याह--  


मन्त्रयोगादिभिर्ये च मारिता नरके तु ते ॥ २४-९ ॥  

कार्या तेषामिहान्त्येष्टिर्गुरुणातिकृपालुना ।  
न मण्डलादिकं त्वत्र भवेत् श्माशानिके विधौ ॥ २४-१० ॥  

केचित्तदपि कर्तव्यमूचिरे प्रेतसद्मनि ।  
पूजयित्वा विभुं सर्वं न्यासं पूर्ववदाचरेत् ॥ २४-११ ॥  

संहारक्रमयोगेन चरणान्मूर्धपश्चिमम् ।  
तथैव बोधयेदेनं क्रियाज्ञानसमाधिभिः ॥ २४-१२ ॥  


क्रियाद्येव श्रीकुलगह्वरोक्त्या विभज्य दर्शयति--  


बिन्दुना रोधयेत्तत्त्वं शक्तिबीजेन वेधयेत् ।  
घट्टयेन्नाददेशे तु त्रिशूलेन तु ताडयेत् ॥ २४-१३ ॥  

सुषुम्नान्तर्गतेनैव विसर्गेण पुनः पुनः ।  
ताडयेत कलाः सर्वाः कम्पतेऽसौ ततः पशुः ॥ २४-१४ ॥  

उत्क्षिपेद्वामहस्तं वा ततस्तं योजयेत्परे ।  
प्रत्ययेन विना मोक्षो ह्यश्रद्धेयो विमोहितैः ॥ २४-१५ ॥  

तदर्थमेतदुदितं न तु मोक्षोपयोग्यदः ।  
इत्यूचे परमेशः श्रीकुलगह्वरशासने ॥ २४-१६ ॥  


इह खलु आचार्यो बिन्दुना प्राणेन महाजालयोगक्रमेण आकृष्टं   
पाशवं तत्त्वमात्मानं स्वाभेदेन हृदि रोधयेत, तदनु   
मध्यधामानुप्रवेशेन तत एव प्रभृति ऊर्ध्वोर्ध्वाक्रमणतया   
शक्तिबीजेन अमृतार्णेन अनुविद्धं विदध्यात्, नाददेशे तदनु   
घट्टयेत् रौद्रग्रन्थिविभेदनेन स्पन्दं ग्राहयेत्, ततोऽपि   
त्रिशूलबीजेन ब्रह्मरन्ध्रन्तमास्फालयेत्, तदनु परिपूर्णं   
चान्द्रमसं रूपमुद्वहता सर्वातीतदशाधिशायिना विसर्गेण  

"पुरुषे षोडशकले… ।"  

इत्याद्युक्त्या सर्वाः षोडशापि कलाः पुनः पुनस्ताडयेत--  
स्वाविभेदेन आक्रमेत । येनासौ उद्धार्यपशुः कम्पते, वामं वा   
हस्तमुत्क्षिपेत् । ततः प्रत्ययोत्पादानन्तरं परे योजयेत्   
पूर्णसंविदात्मनि अस्य योजनिकां कुर्यात्-- इत्यर्थः ॥ १६ ॥  


यदि नाम अस्य प्रत्ययस्य एकान्तो मोक्षोपयोगित्वं नास्ति, तत् किमेतेन ?--  
इत्याशङ्क्याह--  


साध्योऽनुमेयो मोक्षादिः प्रत्ययैर्यदतीन्द्रियः ।  


अत्राप्यस्ति शास्त्रान्तरीयो विशेषः--इत्याह--  


दीक्षोत्तरे च पुर्यष्टवर्गार्पणमिहोदितम् ॥ २४-१७ ॥  


तदेवाह--   


तद्विधिः श्रुतिपत्रेऽब्जे मध्ये देवं सदाशिवम् ।  
ईशरुद्रहरिब्रह्मचतुष्कं प्राग्दिगादितः ॥ २४-१८ ॥  

पूजयित्वा श्रुतिस्पर्शौ रसं गन्धं वपुर्द्वयम् ।  
ध्यहङ्कृती मनश्चेति ब्रह्मादिष्वर्पयेत्क्रमात् ॥ २४-१९ ॥  

एतेषां तर्पणं कृत्वा शतहोमेन दैशिकः ।  
एषा सान्न्यासिकी दीक्षा पुर्यष्टकविशोधनी ॥ २४-२० ॥  

वपुरिति रूपम्, ब्रह्मादिषु क्रमादिषु क्रमादर्पयेदिति ।  


तदुक्तम्--   

"कलाशुद्ध्यवसाने तु ब्रह्माणं कारणाधिपम् ।  
स्वनामप्रणवाह्वानपूर्वं सन्तर्प्य चार्पयेत् ॥  

शब्दस्पर्शौ त्यजेदस्मिन्… ।"   

इति  

"रसं पुर्यष्टकांशं तु अर्पयेद्विष्णवे सदा ।"   

इति  

"प्रणवादि ततो रुद्रमावाह्यास्थाप्य पूजयेत् ।  
ततोऽस्य विन्यसेद्देवि गन्धरूपे ध्रुवाहुतेः ॥"   

इति  

श्वनाम्ना प्रणवाद्येन ईशमावाह्य पूजयेत् ।  
सम्पूज्य हुत्वा सन्तर्प्यं बुद्ध्यहङ्कृतिद्व्यंशकम् ॥  

सदाशिवमथावाह्य मूलमन्त्रं समुच्चरन् ।  
मनः पुर्यष्टकांशं तु विन्यसेत्कारणेश्वरे ॥"   

इति च ॥२० ॥  

एवमस्य संस्कारमभिधाय, तत्प्रयोजनमाह--  


पुर्यष्टकस्याभावे च न स्वर्गनरकादयः ।  
तथा कृत्वा न कर्तव्यं लौकिकं किञ्चनापि हि ॥ २४-२१ ॥  

उक्तं श्रीमाधवकुले शासनस्थो मृतेष्वपि ।  
पिण्डपातोदकास्रवादि लौकिकं परिवर्जयेत् ॥ २४-२२ ॥  


चो हेतौ । तथेति--उक्तेन प्रकारेण ॥ २२ ॥  

स्वशास्त्रविहितं कार्यमेव--इत्याह--  


शिवं सम्पूज्य चक्रार्चां यथाशक्ति समाचरेत् ।  
क्रमात्त्रिदशमत्रिंशत्रिंशवत्सरवासरे ॥ २४-२३ ॥  


त्रीति--प्रथमचतुर्थयोरुपलक्षणम्, दशमेति--एकादशस्यापि ॥ २३ ॥  

एतदेव प्रथमार्धेनोपसंहरति--  


इत्युक्तोऽन्त्येष्टियागोऽयं परमेश्वरभाषितः ॥ २४-२४ ॥  



इति श्रीमदाचार्याभिनवगुप्तपादविरचिते श्रीतन्त्रालोके   
अन्त्येष्टिप्रकाशनं नाम चतुर्विंशमाह्निकम् ॥ २४ ॥   


इति शिवम् ॥ २४ ॥  


दीक्षावैचक्षण्यप्रथितजयो जयरथाभिख्यः ।  
आह्निकमेतच्चतुरं कृतविवृति व्यरचयच्चतुर्विंशम् ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
अन्त्येष्टिप्रकाशनं नाम चतुर्विंशमाह्निकं समाप्तम् ॥ २४ ॥  
