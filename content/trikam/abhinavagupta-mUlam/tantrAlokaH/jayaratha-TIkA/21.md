+++
title = "२१"

+++



एकविंशमाह्निकम्  


" विवेकः "   

भेदप्रथाविलापनबलेश्वरं तं बलेश्वरं वन्दे ।  
यः सकलाकलयोरपि मितात्मताया निषेधमादध्यात् ॥  

इदानीं द्वितीयार्धेन परोक्षदीक्षायां कर्म निगदितुं   
प्रतिजानीते--  


परोक्षसंस्थितस्याथ दीक्षाकर्म निगद्यते ॥ २१-१ ॥  


परोक्षसंस्थितस्येति--देशकालाभ्याम् ॥ १ ॥  

ननु इयमस्मच्छास्त्रे दीक्षा नोक्तेत्यास्तां प्रत्युत सन्निहितैकविषयम्  

"रुद्रशक्तिसमाविष्टः स यियासुः शिवेच्छया ।  
भुक्तिमुक्तिप्रसिद्ध्यर्थं नीयते सद्गुरुं प्रति ॥" (मा।वि। १।४४)  

इत्यादि एतद्विरुद्धमुक्तम्, तत्कथमिह एतत्प्रतिज्ञातम्?--इत्याशङ्क्याह-  
 


भुक्तिमुक्तिप्रसिद्ध्यर्थं नीयते सद्गुरुं प्रति ।  
इत्यस्मिन्मालिनीवाक्ये प्रतिः साम्मुख्यवाचकः ॥ २१-२ ॥  

साम्मुख्यं चास्य शिष्यस्य तत्कृपास्पदतात्मकम् ।  


तत्कृपेति--तच्छब्देन गुरुः, सा च सन्निहितासन्निहितयोरविशिष्टैव--इत्याशयः ॥  

ननु भवत्वेवम्,   

"तमाराध्य ततस्तुष्टाद्दीक्षामासाद्य शाङ्करीम् ।" (१।४५)  

इत्यादि सान्निध्यैकजीवितं कथमत्र सङ्गच्छताम् ?--इत्याशङ्क्याह-  
 


तमाराध्येति वचनं कृपाहेतूपलक्षणम् ॥ २१-३ ॥  


कृपाहेत्विति--तेन स्वयमेवमभावे बन्ध्वादिद्वारेणैतद्भवेत्--इति   
भावः ॥ ३ ॥   

न केवलमेतदत एवावगतं यावदितोऽपि--इत्याह--  


तत्सम्बन्धात्ततः कश्चित्तत्क्षणादपवृज्यते ।  
इत्यस्यायमपि ह्यर्थो मालिनीवाक्यसन्मणेः ॥ २१-४ ॥  


एतदर्थत्वमेव अस्य वाक्यस्य व्याचष्टे--  


तत्क्षणादिति नास्यास्ति यियासादिक्षणान्तरम् ।  
किन्त्वेवमेव करुणानिघ्नस्तं गुरुरुद्धरेत् ॥ २१-५ ॥  


आदिशब्दात् गमनतत्प्राप्तिक्षणादयः । न हि मृतस्य   
देशान्तरस्थितस्य वा एवं सम्भवेत्--इति भावः । एवमेवेति--स्वयं  
तदाराधनादिनिरपेक्षम्--इत्यर्थः । निघ्नः परवशः ॥ ५ ॥  

के च अत्र अधिकारिणः?--इत्याशङ्क्याह--  


गुरुसेवाक्षीणतनोर्दीक्षामप्राप्य पञ्चताम् ।  
गतस्याथ स्वयं मृत्युक्षणोदिततथारुचेः ॥ २१-६ ॥  

अथवाधरतन्त्रादिदीक्षासंस्कारभागिनः ।  
प्राप्तसामयिकस्याथ परां दीक्षामविन्दतः ॥ २१-७ ॥  

डिम्बाहतस्य योगेशीभक्षितस्याभिचारतः ।  
मृतस्य गुरुणा यन्त्रतन्त्रादिनिहतस्य वा ॥ २१-८ ॥  

भ्रष्टस्वसमयस्याथ दीक्षां प्राप्तवतोऽप्यलम् ।  


क्षीणेति--चिरतरं गुरुसेविनः--इत्यर्थः । तदुक्तम्--  

न प्राप्तोऽपि परां दीक्षां गुरुभक्तोऽपि यत्नतः ।  
कालेनान्तरितो यस्मात्तस्य मोक्षः कथं भवेत् ॥  

किं वृथा तस्य सङ्क्लेशो मोक्षमुद्दिश्य यः कृतः ।  
किं किञ्चिद्विद्यते तस्य कर्म यन्मोक्षसाधनम् ॥"  

इत्युपक्रम्य   

"गुरुभक्तस्य दान्तस्य सत्याचाररतस्य वै ।  
मृतस्यापि परं स्कन्द दीक्षाकर्म विधीयते ॥"   

इति । मृत्युक्षणेति--तदैव हि अस्य गुरौ प्रसन्ने   
सद्यःसमुत्क्रान्तिदीक्षा भवेत्--इत्युक्तम्, अन्यथा तु इयम्--इति विभागः   
। अत एव दीक्षामप्राप्य पञ्चतां गतस्येति अत्रापि सम्बन्धनीयम् ।   
अधरतन्त्रम्--वैदिकादि । परामिति--पुत्रकादिरूपाम् । डिम्बाहतस्येति--  
शकटादिभिर्जडप्रायैर्मारितस्य--इत्यर्थः । अभिचारत इति--  
विषादिना । यन्त्रं भूर्जपत्रादौ मारणानुगुणो मन्त्रसन्निवेशः,   
तन्त्रं तदनुगुणमेव पूजाहोमादि । तदुक्तम्--  

नगाग्राल्लुठिता ये च वृक्षान्निपतितास्तु ये ।  
उद्बन्धनैर्मृता ये च शकटेन तु चूर्णिताः ॥  

अग्निना तु प्रदग्धा ये वेश्मपातात्तु ये मृताः ।  
नदीकूपेष्वगाधेषु मृता ये पापकारिणः ॥  

मूढगर्भाश्च या नार्यो गर्भच्यावेन या मृताः ।  
दान्तेन महिषेणापि दुष्टप्राणिमृताश्च ये ॥  

विषेण त्यक्तजीवा ये ये वै चात्मोपघातकाः ।  
गोघ्नाश्चैव तु ब्रह्मघ्नाः पितृघ्ना मातृघातकाः ॥  

व्याधिभिश्च मृता ये तु लूताद्यैः सुरसुन्दरि ।  
अन्यैर्बहुविधैः क्रूरैर्येषां सङ्ख्या न विद्यते ॥"   

इति । तथा   

"अनाथलुप्तपिण्डानां तथा डिम्बाहतेष्वपि ।  
कुविधौ च मृतानां तु दीक्षा मृतवती भवेत् ॥"   

इति । एतच्च दीक्षितादीक्षितविषयमपि भवेत्--इति सामान्येनोक्तम् ।   
अलमिति--अत्यर्थं पुत्रकादिरूपतया--इत्यर्थः ॥  

ननु एवंविधाः सर्व एव मिर्यन्ते, तत्किमेषामविशेषेणैव   
मृतोद्धारीं दीक्षां गुरुः कुर्यान्न वा?--इत्याशङ्क्याह--  


बन्धुभार्यासुहृत्पुत्रगाढाभ्यर्थनयोगतः ॥ २१-९ ॥  

स्वयं तद्विषयोत्पन्नकरुणाबलतोऽपि वा ।  
विज्ञाततन्मुखायातशक्तिपातांशधर्मणः ॥ २१-१० ॥  

गुरुर्दीक्षां मृतोद्धारीं कुर्वीत शिवदायिनीम् ।  


गाढेति--न तु उत्ताना । स्वयमिति--परप्रार्थनानिरपेक्षतया--  
इत्यर्थः । बलत इति--न तु तन्मात्रादेव । तन्मुखेति--  
बन्ध्वाद्यभ्यर्थनाद्वारेण--इत्यर्थः । अंशेति --  
तीव्रमध्यमन्दाद्यपेक्षया । एवमेवंविधानामेषां   
बन्ध्वादिगाढाभ्यर्थनाद्यन्यथानुपपत्त्या आयातशक्तिपातत्वं  
निश्चित्य मृतोद्धारीं दीक्षां गुरुः कुर्यात्--इत्यत्र तात्पर्यम् ।   
बन्ध्वादीनां च तदुद्दिधीर्षापरतया प्रार्थनादयो जायमानाः   
परमेश्वरशक्तिपातमूला एव न स्नेहमात्रमूलाः सर्वत्र  
तथादर्शनायोगात् । नच अत्र व्यधिकरणत्वं दोषो   
यदयस्कान्तायोगोलकस्पन्दनादिवत् भिन्नदेशान्यपि कारणेभ्यः   
कार्याणि भवन्ति दृश्यन्ते--  

शा शक्तिरापतत्याद्या पुंसो जन्मन्यपश्चिमे ।  
तन्निपातात् क्षरत्यस्य मलं संसारकारणम् ॥  

क्षीणे तस्मिन्यियासा स्यात्परं नैःश्रेयसं प्रति ।"   

इति । तथा   

"तस्यैव तु प्रसादेन भक्तिरुत्पद्यते नृणाम् ।  
यथा यान्ति परां सिद्धिं तद्भावगतमानसाः ॥" (म।भार।)  

इत्यादि सन्निहितजीवदेकविषयमिति नेह कश्चिदनेन विरोधः ॥  

न चैतदस्माभिः स्वोपज्ञमेवोक्तम्--इत्याह--  


श्रीमृत्युञ्जयसिद्धादौ यदुक्तम् परमेशिना ॥ २१-११ ॥  


तदेवार्थतः पठति--  


अदीक्षिते नृपत्यादावलसे पतिते मृते ।  
बालातुरस्त्रीवृद्धे च मृतोद्धारं प्रकल्पयेत् ॥ २१-१२ ॥  

विधिः सर्वः पूर्वमुक्तः स तु सङ्क्षिप्त इष्यते ।  
गुर्वादिपूजारहितो बाह्ये भोगाय सा यतः ॥ २१-१३ ॥  

अधिवासचरुक्षेत्रं शय्यामण्डलकल्पने ।  
नोपयोग्यत्र तच्छिष्यसंस्क्रियास्वप्नदृष्टये ॥ २१-१४ ॥  

मन्त्रसन्निधिसन्तृप्तियोगायात्र तु मण्डलम् ।  
भूयोदिने च देवार्चा साक्षान्नास्योपकारि तत् ॥ २१-१५ ॥  


यदुक्तम्--   

"अदीक्षिते तु नृपतौ तत्सुतेषु द्विजातिषु ।  
भोगालसेषु वा देवि कर्मदोषैश्च विघ्निते ॥  

न चेष्टं न तपस्तप्तं न ध्यातं न प्रतिष्ठितम् ।  
पातित्येन मृतानां तु येषां नरकसंस्थितिः ॥  

निदानैर्बहुभिर्देवि स्त्रीबालवृद्ध आतुरे ।  
मृतेषूद्धरणार्थाय दीक्षार्थं परमेश्वरः ॥  

यष्टव्यः पूर्ववद्देवः… ।" (१८ अ।)   

इति । तत्र अदीक्षित इत्यनेन त्रयोऽधिकारिण उक्ता येषु आद्यं द्वयं  
तुर्यश्चेति । द्विजातिषु च इत्यनेन तृतीयः । पातित्येनेत्यादिना तु   
डिम्बाहतादिः, अन्यैस्तु भ्रष्टस्वसमय उक्तः । एषां हि   
असम्यक्प्रजापालनात् भोगासक्तत्वात् दैवदोषादिविघ्नितत्वात्   
तपश्चरणादेश्चाभावात् अवश्यसम्भावनीयं भ्रष्टसमयत्वम् ।   
अत्र चोन्मेषकृता क्लिष्टकल्पनया यत् व्याख्यातं   
तदाग्रहमात्रपरतयेत्युपेक्ष्यम् । सेति--सन्निहितजीवद्विषया   
पूर्वोक्ता दीक्षा । मण्डलेति--शिष्यरक्षार्थं शय्यायां बहिः   
सर्वतोदिक्कं भस्मादिना रेखासन्निवेशः । यदुक्तम्--  

"भस्मना रोचनाद्यैश्च अस्त्रप्राकारचिन्तनम् ।"   

इति । नोपयोगीति--चरुशय्यादि हि शिष्यस्य संस्कारार्थं   
स्वप्नदर्शनार्थं वा, स एव च न सन्निहित इति किमनेन--इत्यर्थः ।   
मण्डलं देवार्चा चेत्येतत् पुनरुपयोगीति प्राच्येन सम्बन्धः ।   
यदुक्तम्--  

शर्वार्चनं स्थण्डिले स्यान्न च तत्राधिवासनम् ।"   

इति । न साक्षादिति--मन्त्रसन्निधिद्वारा पारम्पर्येण--इत्यर्थः, नहि   
अस्य स्वयमेव मण्डलदर्शनादि--इत्याशयः ॥१५ ॥  

नचात्र मन्त्रसन्निधानाय एतदेव निमित्तम्--इत्याह--  


क्रियोपकरणस्थानमण्डलाकृतिमन्त्रतः ।  
ध्यानयोगैकतद्भक्तिज्ञानतन्मयभावतः ॥ २१-१६ ॥  

तत्प्रविष्टस्य कस्यापि शिष्याणां च गुरोस्तथा ।  
एकादशैते कथिताः सन्निधानाय हेतवः ॥ २१-१७ ॥  

उत्तरोत्तरमुत्कृष्टास्तथा व्यामिश्रणावशात् ।  


क्रियादि ध्यानादि च अवलम्ब्य एकादश एते सन्निधानाय हेतवः   
कथिताः--इति सम्बन्धः । एकेति--प्रधाना । कस्यापीति--प्रामादिकस्य   
। यदुक्तम्--  

"प्रमादात्तु प्रविष्टस्य विचारं नैव कारयेत् ।"   

इति । उत्तरोत्तरमिति--यथा क्रियात उपकरणमित्यादि । एते च समुदिता  
अप्युत्कृष्टाः--इत्याह--तथा व्यामिश्रणावशादिति ॥  

अत्रैव अस्पष्टं किञ्चिद्व्याचष्टे--  


क्रियातिभूयसी पुष्पाद्युत्तमं लक्षणान्वितम् ॥ २१-१८ ॥  

एकलिङ्गादि च स्थानं यत्रात्मा सम्प्रसीदति ।  
मण्डलं त्रित्रिशूलाब्जचक्रं यन्मन्त्रमण्डले ॥ २१-१९ ॥  

अनाहूतेऽपि दृष्टं सत्समयित्वप्रसाधनम् ।  
यदुक्तम् मालिनीतन्त्रे सिद्धं समयमण्डलम् ॥ २१-२० ॥  

येन सन्दृष्टमात्रेति सिद्धमात्रपदद्वयात् ।  
आकृतिर्दीप्तरूपा या मन्त्रस्तद्वत्सुदीप्तिकः ॥ २१-२१ ॥  

शिष्टं स्पष्टमतो नेह कथितं विस्तरात्पुनः ।  


मात्रेति--पूजादिव्यवच्छेदात् ॥  

एवमेतत्प्रसङ्गादभिधाय प्रकृतमाह--  


कृत्वा मण्डलमभ्यर्च्य तत्र देवं कुशैरथ ॥ २१-२२ ॥  

गोमयेनाकृतिं कुर्याच्छिष्यवत्तां निधापयेत् ।  
ततस्तस्यां शोध्यमेकमध्वानं व्याप्तिभावनात् ॥ २१-२३ ॥  

प्रकृत्यन्तं विनिक्षिप्य पुनरेनं विधिं चरेत् ।  
महाजालप्रयोगेण सर्वस्मादध्वमध्यतः ॥ २१-२४ ॥  

चित्तमाकृष्य तत्रस्थं कुर्यात्तद्विधिरुच्यते ।  


आकृतिमिति--द्वादशाङ्गुलाम् । यदुक्तम्--  

"…विशेषात्तत्र चाकृतिः ।  
कर्तव्या रजसावश्यं सदृशी द्वादशाङ्गुला ॥  

कार्या वा गोमयाद्देवि कुशैर्वा स्नानशोधिता ।"   

इति । प्रकृत्यन्तमिति--अत ऊर्ध्वमाकर्षणीयः पुमानवस्थितः--  
इत्याशयः । एनमिति --वक्ष्यमाणम् । एवमनेन   
मृतजीवद्विधिविभागानन्तरभावी महाजालोपदेश आसूत्रितः ॥  

तद्विधिमेव आह ↓   


मूलाधारादुदेत्य प्रसृतसुविततानन्तनाड्यध्वदण्डं   
वीर्येणाक्रम्य नासागगनपरिगतं विक्षिपन् व्याप्तुमीष्टे ।  

यावद्धूमाभिरामप्रचिततरशिखाजालकेनाध्वचक्रं   
सञ्छाद्याभीष्टजीवानयनमिति महाजालनामा प्रयोगः ॥ २१-२५ ॥  


इह अयं महाजालनामा प्रयोगो यदाचार्यः   
शिवाहम्भावस्वभावतया स्वात्मनि अवतिष्ठमानो मूलाधारात्   
जन्मस्थानादुदेत्य रेचकपूरककुम्भकाद्यवष्टम्भात् पौनःपुन्येन   
प्राणशक्तिं प्रबोध्य मूलकारणतया, तत एव प्रसृताः--  
निखिलदेहव्यापकतया सुवितताः सार्धकोटित्रयात्मकत्वादनन्ता   
नाड्य एव ऊर्ध्वाधरगमागमनिमित्ततया   
स्पष्टप्रवाहात्मकनिमित्ततया च अध्वरूपो दण्डः   
तात्स्थ्यात्तदाकारः प्राणः तम्, वीर्येण शाक्तेन  
बलेन, आक्रम्य स्वायत्तीकृत्य, हृदाद्युल्लङ्घनक्रमेण   
नासारन्ध्रग्रं प्राप्तं सन्तं विक्षिपन् बहिः सर्वतः प्रसारयन्  
यावत् विशेषानुपादानात् विश्वं व्याप्तुं प्रभवति,   
तावदेवाशुद्धाध्वमध्यवर्तित्वात् धूमप्रायेण बहलबहलेन   
स्वरश्मिनिकुरम्बेन सकलमेवाध्वानं सञ्छाद्य गर्भीकृत्य  
शीघ्रमेव मत्स्यमिवाभीष्टं जीवमानयति--  
प्राणकरणाद्येकीकारेणकर्षयति--इत्यर्थः । मायाबीजामर्शतश्च   
अयमेवन्नामा यत्संहारक्रमेण पूर्वं दण्डं रेफं   
शाक्तपरिस्पन्दात्मना वीर्येण--हकारेण आक्रम्य, तदनु   
नासामीकारं परिगतं ज्योतीरूपेण शिखाजालकेन बिन्दुना   
सञ्छाद्य अभीष्टं जीवमानयतीति । तदुक्तम्--  

निष्कम्पः सकलः शान्तो ह्यहमेव परः शिवः ।  
परमात्मा सर्वगतो जगद् व्याप्तं मयाखिलम् ॥  

एवं ध्यानगतः कुर्याद्रेचकं पूरकं ततः ।  
कुम्भकान्ते रेचकेन निक्षिपेदखिलं शनैः ॥  

रेचकान्ते पुनः स्वान्तं द्वादशान्ते सशक्तिकम् ।  
लक्षयेदङ्कुराकारां सर्वाण्डान्तरचारिणीम् ॥  

मायाबीजं समुच्चार्य चैतन्यं लिङ्गसंयुतम् ।  
शुद्धमम्बुकणाकारं यत्र स्रोतोऽन्तरे स्थितम् ॥  

गृहीत्वा तत्प्रयोगेण महाजालेन युक्तितः ।  
गृहीतं हृदये स्थाप्यं बीजाभिख्यासमन्वितम् ॥"   

इति ॥२५ ॥  

ननु किमयं परोक्षदीक्षायामेव लब्धावकाशो न वा ?--  
इत्याशङ्क्याह--  


एतेनाच्छादनीयं व्रजति परवशं सम्मुखीनत्वमादौ   
पश्चादानीयते चेत्सकलमथ ततोऽप्यध्वमध्याद् यथेष्टम् ।   

आकृष्टावुद्धृतौ वा मृतजनविषये कर्षणीयेऽथ जीवे योगः   
श्रीशम्भुनाथागमपरिगमितो जालनामा मयोक्तः ॥ २१-२६ ॥  


एतेन जालनाम्ना प्रयोगेण यदाच्छादनीयमध्वचक्रं   
परवशमस्वतन्त्रं सदाक्रष्टुः साम्मुख्यमेति, अनन्तरमपि एतेन   
तन्मध्यादेव सकलं चेत् जीवजातमथ यथाभीष्टमेकत्वमेवानीयते  
समाकृष्यते तदाकृष्टौ पशोरुद्धृतावुद्धारे शिष्यस्य, अथ   
मृतजीवनविषये परोक्षदीक्षायामाक्रष्टव्ये जीवे जालनामा   
श्रीमद्गुरुवचनादधिगतोऽयं प्रयोगो मयोक्तः परान्प्रत्युपदिष्टः--  
इत्यर्थः ॥ २६ ॥  

नन्वत्र पाशवानां गौरवाणां च प्राणादीनां   
कथङ्कारमेकीकारो भवेत्?--इत्याशङ्कां दृष्टान्तोपदर्शनेन   
निरवकाशयति--  


चिरविघटिते सेनायुग्मे यथामिलते पुनर्हयगजनरं स्वां स्वां   
जातिं  
रसादभिधावति ।   

करणपवनैर्नाडीचक्रैस्तथैव समागतैर्निजनिजरसादेकीभाव्यं  
स्वजालवशीकृतैः ॥ २१-२७ ॥  


यथाहि चिरं विश्लिष्टेऽपि कटकद्वये पुनः सङ्घटिते हयादयो   
हयादिभिरेव निजनिजानुगुण्येन सङ्घटन्ते, तथैव   
जालप्रयोगमहिम्ना गौरवाः प्राणाद्याः पाशवैः प्रणाद्यैरेव--  
इति पिण्डार्थः ॥ २७ ॥  

ननु मृतः स्वर्निरयादौ स्वकर्मवशेन तां तां गतिमापद्यते इति   
कथमसावाकृष्यते ?--इत्याशङ्क्याह--   


महाजालसमाकृष्टो जीवो विज्ञानशालिना ।  
स्वःप्रेततिर्यङ्नरयांस्तदैवैष विमुञ्चति ॥ २१-२८ ॥  


एतदेव दृष्टान्तोपदर्शनेन द्रढयति--  


तज्ज्ञानमन्त्रयोगाप्तः पुरुषश्चैष कृत्रिमम् ।  
योगीव साध्यहृदयात्तदा तादात्म्यमुज्झति ॥ २१-२९ ॥  


यथाहि परपुरप्रवेशादौ साध्यैकात्म्यमापन्नोऽपि योगी   
साध्यहृदयात् तत् कृत्रिमं तादात्म्यं तदैवोज्झति, तथा तस्य   
जालप्रयोगे विदुषो गुरोः ज्ञानादिभिराप्तः समाकृष्टोऽयमपि   
जीवशब्दव्यपदेश्यः सङ्कुचित आत्मा प्रेततिर्यगादेः--इति   
वाक्यार्थः ॥ २९ ॥  

न च एतदपूर्वं किञ्चित्--इत्याह--  


स्थावरादिदशाश्चित्रास्तत्सलोकसमीपताः ।  
त्यजेच्चेति न चित्रं स एवं यः कर्मणापि वा ॥ २१-३० ॥  


यः कर्मवशादपि तास्ताः परिगृहीता गतीस्त्यजेत् स   
महाजालसमाकृष्टः पुरुषश्चेदेवम्, तदा किमिदमाश्चर्यस्थानम्--  
इति वाक्यार्थः ॥ ३० ॥  

मनुष्यजन्मनि पुनरयं विशेषः--इत्याह--  


अधिकारिशरीरत्वान्मानुष्ये तु शरीरगः ।  
न तदा मुच्यते देहाद्देहान्ते तु शिवं व्रजेत् ॥ २१-३१ ॥  


ननु यद्येवं तदनेन संस्कारेण अस्य तत्र कश्चिद्विशेषो भवेन्न   
वा?--इत्याशङ्क्याह--  


तस्मिन्देहे तु काप्यस्य जायते शाङ्करी परा ।  
भक्तिरूहाच्च विज्ञानादाचार्याद्वाप्यसेवितात् ॥ २१-३२ ॥  


असेवितादिति--नहि एतन्माहात्म्यादस्य अत्र अन्यत्किञ्चिदुपादेयम्--  
इत्याशयः ॥ ३२ ॥   

नन्वेवं तद्देहमत्यजतोऽस्य जीवस्येह अप्राप्तेः कस्य संस्कारः   
स्यादिति कृतं परोक्षदीक्षया ?--इत्याशङ्क्याह--  


तद्देहसंस्थितोऽप्येष जीवो जालबलादिमम् ।  
दार्भादिदेहं व्याप्नोति स्वाधिष्ठित्याप्यचेतयन् ॥ २१-३३ ॥  


व्यापकस्वभावत्वान्न अस्य उभयत्राधिष्ठानं न भवेत्--इत्युक्तम्-   
व्याप्नोतीति । अचेतयन्नपीति--अख्यातिबलात् ॥ ३३ ॥  

यद्वा गुरुबलात्तु मनुष्यदेहमपि एष त्यजेदेव--इत्याह--  


योगमन्त्रक्रियाज्ञानभूयोबलवशात्पुनः ।  
मनुष्यदेहमप्येष तदैवाशु विमुञ्चति ॥ २१-३४ ॥  


ननु गृहीततत्तज्जन्मनो जीवस्यैवमुक्तम्, अगृहीतदेहस्य पुनः का   
वार्त्ता?--इत्याशङ्क्याह--  


सुप्तकल्पोऽप्यदेहोऽपि यो जीवः सोऽपि जालतः ।  
आकृष्टो दार्भमायाति देहं फलमयं च वा ॥ २१-३५ ॥  


नन्वत्र कुशैर्गोमयेन वा देहस्य कल्पना कार्येत्यनन्तरमेवोक्तम्,   
तत्कथमिह अस्य फलमयत्वमप्युच्यते?--इत्याशङ्क्याह--  


जातीफलादि यत्किञ्चित्तेन वा देहकल्पना ।  


प्रत्युत अत्र विशेषोऽस्ति--इत्याह--  


अन्तर्बहिर्द्वयौचित्यात्तदत्रोत्कृष्टमुच्यते ॥ २१-३६ ॥  


ननु यद्यत्र जीवः सन्निधत्ते, तदस्य ज्ञानक्रिये कस्मान्न ?--  
इत्याशङ्क्याह--  


ततो जालक्रमानीतः स जीवः सुप्तवत्स्थितः ।  
मनोविशिष्टदेहादिसामग्रीप्राप्त्यभावतः ॥ २१-३७ ॥  

न स्पन्दते न जानाति न वक्ति न किलेच्छति ।  
तादृशस्यैव संस्कारान् सर्वान् प्राग्वत्प्रकल्पयेत् ॥ २१-३८ ॥  

निर्बीजदीक्षायोगेन सर्वं कृत्वा पुरोदितम् ।  
विधिं योजनिकां पूर्णाहुत्या साकं क्षिपेच्च तम् ॥ २१-३९ ॥  

दार्भादिदेहे मन्त्राग्नावर्पिते पूर्णया सह ।  
मुक्तपाशः शिवं याति पुनरावृत्तिवर्जितः ॥ २१-४० ॥  

सप्रत्यया त्वियं यत्र स्पन्दते दर्भजा तनुः ।  
तत्र प्राणमनोमन्त्रार्पणयोगात्तथा भवेत् ॥ २१-४१ ॥  

साभ्यासस्य तदप्युक्तं बलाश्वासि न तत्कृते ।  


तादृशस्येति--सुप्तवदवस्थितस्य । तमिति--दार्भादिदेहम् । तदुक्तम्--  

"पश्चात् स्रुचं त्वाज्ययुतां प्रान्ते तत्प्रकृतिं कुरु ।  
उत्थितां समपादस्थः… ॥"  

इत्युपक्रम्य   

"…टतः पूर्णां विनिक्षिपेत् ।  

दहेत्तां प्रतिमामग्नौ परे धाम्नि नियोजयेत् ।  
स गच्छेच्छिवसायुज्यं सत्यं सत्यं न संशयः ॥"   

इति । तदिति--स्पन्दनम् । तत्कृत इति--नहि दीक्ष्यस्य अयं   
कश्चित्संस्कारः--इत्याशयः ॥  

एतदेव जीवत्परोक्षदीक्ष्यदीक्षायामपि अतिदिशति--  


मृतोद्धारोदितैरेव यथासम्भूति हेतुभिः ॥ २१-४२ ॥  

जीवत्परोक्षदीक्षापि कार्या निर्बीजिका तु सा ।  
तस्यां दर्भाकृतिप्रायकल्पने जालयोगतः ॥ २१-४३ ॥  

सङ्कल्पमात्रेणाकर्षो जीवस्य मृतिभीतितः ।  
शिष्टं प्राग्वत्कुशाद्युत्थाकारविप्लोषवर्जितम् ॥ २१-४४ ॥  


सम्भूतिः सम्भवः । यद्यपि अतिदेशबलादेव अस्यां निर्बीजत्वं   
सिद्धं तथापि जीवति सबीजत्वशङ्कापि कस्यचित् मा भूदत्यिक्तम्--  
निर्बीजिका तु सेति । सङ्कल्पमात्रेणेति--न तु अत्र भरः कार्यः--  
इत्यर्थः ॥४४ ॥  

अयं च आम्नात एव विषये जालप्रयोगः सिद्ध्येन्न अन्यत्र--इत्याह--  


पारिमित्यादनैश्वर्यात्साध्ये नियतियन्त्रणात् ।  
जालाकृष्टिर्विनाभ्यासं रागद्वेषान्न जायते ॥ २१-४५ ॥  


यथाहि अभ्यासं विना जालाकृष्टिः क्रियमाणा न सम्पद्यते, तथा   
रागद्वेषाभ्यामपि । तथा प्रवृत्तो हि पुमान् नियतियन्त्रितं   
साध्यमर्थं कथमन्यथाकुर्यात्, यदयं   
सङ्कुचितात्मरूपत्वादनीश्वरः । नच एतदिच्छानुविधायिनो भावा   
इत्युक्तं प्राक्, इह तु परमेश्वरतावेशात्तथाभावो भवत्येव ।   
परमेश्वर एव हि गुरुशरीराधिष्ठानद्वारा   
अनुग्राह्याननुगृह्णाति, स च अचिन्त्यमहिमेति असकृदुक्तम् ॥४५ ॥  

एवं जालोपदेशमादिश्य, संस्क्रियागणस्य   
बलाबलविचारमभिधातुमाह--  


परोक्ष एवातुल्याभिर्दीक्षाभिर्यदि दीक्षितः ।  
तत्रोत्तरं स्याद्बालवत्संस्काराय त्वधस्तनम् ॥ २१-४६ ॥  


अतुल्याभिरिति--कुलतन्त्रप्रक्रियादिरूपाभिः   
अनेकपुत्राद्यभ्यर्थितैरुद्धार्यं प्रति   
बहुभिराचार्यैरेवङ्क्रियमाणानां दीक्षाणां सम्भाव्यमानतया   
हि एवमुक्तम् । उत्तरमिति--कौलिकं दीक्षादिकर्म । अधस्तनमिति--  
तन्त्रोक्तम् ॥४६ ॥  

तुल्यायां दीक्षायां पुनः क्रियमाणायां कि स्यादित्याशङ्क्याह--  


भुक्तियोजनिकायां तु भूयोभिर्गुरुभिस्तथा ।   
कृतायां भोगवैचित्र्यं हेतुवैचित्र्ययोगतः ॥ २१-४७ ॥  


नन्वेवमत्रास्तु, मुक्तियोजनिकायां तु मुक्तौ वैचित्र्यायोगात् व्यर्थं   
हेतुवैचित्र्यं स्यादित्याशङ्क्याह--   


परोक्षदीक्षणे मायोत्तीर्णे भोगाय योजयेत् ।  
भोगानीप्सा दुर्लभा हि सती वा भोगहानये ॥ २१-४८ ॥  


भोगायेति--न तु मोक्षाय । दुर्लभेति- भोगवासनाविच्छेदस्य   
असम्भाव्यमानत्वात् । कस्यचिन्महात्मनस्तु भोगानीप्सा सम्भवन्ती   
मोक्षायैव भवेत्--इत्याह--सती वा भोगहानये इति ॥४८ ॥  

ननु परोक्षदीक्षायां यद्येवं भोगायापि योजनिका क्रियते तत्कथं   
सत्यामपि भोगानीप्सायामस्य मोक्ष स्यात् ?--इत्याशङ्कायां   
ससंवादमेव समाधानमभिधत्ते--  


उक्तं हि स्वान्यसंवित्त्योः स्वसंविद्बलवत्तरा ।  
बाधकत्वे बाधिकासौ साम्यौदासीन्ययोस्तथा ॥ २१-४९ ॥  


बलवत्तरेति--एवं हि कृतायामपि गुरुणा भुक्तियोजनिकायामस्य   
मुक्तिरेव भवेत् --इति भावः । अत एवोक्तम्--बाधिकेति । असाविति--  
स्वसंवित् । साम्यौदासीन्ययोरिति--गुरुशिष्योभयसंविद्गतयोः ।   
तथेति--बाधिकैव--इत्यर्थः ॥४९ ॥  

अत्रैव गुर्वन्तरोपदिष्टं विशेषं दर्शयति--  


श्रीमान् धर्मशिवोऽप्याह पारोक्ष्यां कर्मपद्धतौ ।  


तदेवाह--   


परोक्षदीक्षणे सम्यक् पूर्णाहुतिविधौ यदि ॥ २१-५० ॥  

अग्निश्चिटिचिटाशब्दं सधूमं प्रतिमुञ्चति ।  
धत्ते नीलाम्बुदच्छायां मुहुर्ज्वलति शाम्यति ॥ २१-५१ ॥  

विस्तरो घोररूपश्च महीं धावति चाप्यधः ।  
ध्वाङ्क्षाद्यश्रव्यशब्दो वा तदा तं लक्षयेद् गुरुः ॥ २१-५२ ॥  

ब्रह्महत्यादिभिः पापैस्तत्सङ्गश्चोपपातकैः ।  
तदा तस्य न कर्तव्या दीक्षास्मिन्नकृते विधौ ॥ २१-५३ ॥  


अस्मिन्निति--वक्ष्यमाणे ॥५३ ॥  

तमेव विधिमाह--   


नवात्मा फट्पुटान्तःस्थः पुनः पञ्चफडन्वितः ।  
अमुकस्येति पापानि दहाम्यनु फडष्टकम् ॥ २१-५४ ॥  

इति साहस्रिको होमः कर्तव्यस्तिलतण्डुलैः ।  
अन्ते पूर्णा च दातव्या ततोऽस्मै दीक्षया गुरुः ॥ २१-५५ ॥  

परयोजनपर्यन्तं कुर्यात्तत्त्वविशोधनम् ।  


तत इति--एवंविध्यनन्तरम् । अमुमेव विधिं सन्निहितस्य   
जीवतोऽप्यतिदिशति--  


प्रत्यक्षेऽपि स्थितस्याणोः पापिनो भगवन्मयी ॥ २१-५६ ॥  

शक्तिं प्राप्तवतो ज्येष्ठामेवमेव विधिं चरेत् ।  


अत्रैव पक्षान्तरमाह--  


यदि वा दैशिकः सम्यङ् न दीप्तस्तस्य तत्पुरा ॥ २१-५७ ॥  

प्रायश्चित्तैस्तथा दानैः प्राणायामैश्च शोधनम् ।  
कृत्वा विधिमिमां चापि दीक्षां कुर्यादशङ्कितः ॥ २१-५८ ॥  


तस्येति--प्रत्यक्षेऽपि स्थितस्य अणोः ॥५८ ॥  

तत्त्वज्ञस्य पुनरेतन्न किञ्चिदुपादेयम्--इत्याह--  


सर्वथा वर्तमानोऽपि तत्त्वविन्मोचयेत्पशून् ।  
इच्छयैव शिवः साक्षात्तस्मात्तं पूजयेत्सदा ॥ २१-५९ ॥  

शाठ्यं तत्र न कार्यं च तत्कृत्वाधो व्रजेच्छिशुः ।  
न पुनः कीर्तयेत्तस्य पापं कीर्तयिता व्रजेत् ॥ २१-६० ॥  

निरयं वर्जयेत्तस्मादिति दीक्षोत्तरे विधिः ।  


सर्वथेति--येन केनचित्प्रकारेण । शाठ्यम् विचिकित्सा । वर्जयेदिति--  
पापकीर्तनम् ॥  

आह्निकार्थमेवोपसंहरति--  


एषा परोक्षदीक्षा द्विधोदिता जीवदितरभेदेन ॥ २१-६१ ॥  


इति श्रीमदाचार्याभिनवगुप्तपादविरचिते श्रीतन्त्रालोके   
परोक्षदीक्षाप्रकाशनं नाम एकविंशमाह्निकम् ॥ २१ ॥  

इति शिवम् ॥   

निखिलजगदुद्दिधीर्षाहर्षाकुलमानसेनेयम् ।  
व्याख्याह्निके व्यरच्यत किलैकविंशे जयरथेन ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
परोक्षदीक्षाप्रकाशनं नाम एकविंशमाह्निकं समाप्तम् ॥ २१ ॥  

