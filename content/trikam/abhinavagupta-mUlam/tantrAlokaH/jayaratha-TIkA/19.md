+++
title = "१९"

+++



एकोनविंशमाह्निकम्  


" विवेकः "   


भवभेदविभवसम्भवसम्भेदविभेदबलवन्तम् ।  
बलवन्तं नौमि विभुं दारुणरूपग्रहाग्रहतः ॥  

इदानीं श्लोकार्धेन सद्योनिर्वाणदीक्षां निरूपयितुं प्रतिजानीते--  


अथ सद्यःसमुत्क्रान्तिप्रदा दीक्षा निरूप्यते ।  


ननु यदधिकारेणायं ग्रन्थः प्रवृत्तस्तत्र तावदियं   
स्फुटाक्षरं नोक्ता, तदिहास्या निरूपणेन कोऽर्थः?--  
इत्याशङ्क्याह--  


तत्क्षणाच्चोपभोगाद्वा देहपाते शिवं व्रजेत् ।  
इत्युक्त्या मालिनीशास्त्रे सूचितासौ महेशिना ॥ १९-१ ॥  


न च एतत्स्वोपज्ञमेवास्माभिरुक्तम्--इत्याह--  


देहपाते समीपस्थे शक्तिपातस्फुटत्वतः ।  


आसाद्य   


शाङ्करीं दीक्षां तस्माद्दीक्षाक्षणात्परम् ॥ १९-२ ॥  

शिवं व्रजेदित्यर्थोऽत्र पूर्वापरविवेचनात् ।  
व्याख्यातः श्रीमतास्माकं गुरुणा शम्भुमूर्तिना ॥ १९-३ ॥  


समीपस्थ इति द्वित्र्यादिक्षणभाविनि ॥ ३ ॥  

एवमपि शक्तिपातस्य वैचित्र्यं दर्शयति--  


यदा ह्यासन्नमरणे शक्तिपातः प्रजायते ।  
तत्र मन्देऽथ गुर्वादिसेवयायुः क्षयं व्रजेत् ॥ १९-४ ॥  

अथवा बन्धुमित्रादिद्वारा सास्य विभोः पतेत् ।  
पूर्वं वा समयी नैव परां दीक्षामवाप्तवान् ॥ १९-५ ॥  

आप्तदीक्षोऽपि वा प्राणाञ्जिहासुः क्लेशवर्जितम् ।  
अन्त्यान्गुरुस्तदा कुर्यात्सद्यौत्क्रान्तिदीक्षणम् ॥ १९-६ ॥  


आयुः क्षयं व्रजेदिति--तत्क्षये समयी सम्भाव्यमानः--इत्यर्थः ।   
सेति--शक्तिः, तेन आसन्नमरणस्य गुरुसेवया स्वयमेवमसामर्थ्ये   
बन्धुमित्राद्यभ्यर्थनया लक्षितपारमेश्वरशक्तिपातस्य सद्य   
उत्क्रान्तिदीक्षा कार्या--इति तात्पर्यम् । समयीत्यर्थात् मध्ये   
शक्तिपाते, आप्तदीक्षे इति--अर्थात् तीव्रे । अन्त्यानिति यियासून्--  
इत्यर्थः ॥६ ॥  

न च असमय एवैषामेतत्कार्यम्--इत्याह--  


नत्वपक्वमले नापि शेषकार्मिकविग्रहे ।  
कुर्यादुत्क्रमणं श्रीमद्गह्वरे च निरूपितम् ॥ १९-७ ॥  

दृष्ट्वा शिष्यं जराग्रस्तं व्याधिना परिपीडितम् ।  
उत्क्रमय्य ततस्त्वेनं परतत्त्वे नियोजयेत् ॥ १९-८ ॥  


अपक्वमल इति--अनायातशक्तिपातः--इत्यर्थः । शेषकार्मिकविग्रह   
इति--अनासन्नमरण इति यावत् । नच एतद्युक्तिमात्रसिद्धमेव--इत्याह--  
श्रीमद्गह्वर इति ॥ ८ ॥  

न च अयमासन्नमरणत्वाभिधानपर एवागमः--इत्याह--  


विशेषणविशेष्यत्वे कामचारविधानतः ।  
पूर्वोक्तमर्थजातं श्रीशम्भुनात्र निरूपितम् ॥ १९-९ ॥  


यदा हि शिष्यस्य विशेष्यत्वं जराग्रस्तत्वादेश्च विशेषणत्वं   
तदा शिष्यस्य प्राप्तसमयादिदीक्षस्य सद्यःसमुत्क्रान्तिदीक्षेति   
पूर्वं वा  
समयीत्याद्युक्तं भेदद्वयम्, व्यत्यये तु जराग्रस्तस्य सतः शिष्यत्वे   
गुर्वादिसेवयेत्याद्युक्तं भेदद्वयमित्युक्तम् । अत्र श्रीशम्भुना   
पूर्वोक्तमर्थजातं निरूपितमिति ॥९ ॥  

एवमेतदुचितं कालमपेक्ष्य क्षुरिकादिन्यासमभिधत्ते--  


विधिं पूर्वोदितं सर्वं कृत्वा समयशुद्धितः ।  
क्षुरिकामस्य विन्यस्येज्ज्वलन्तीं मर्मकर्तरीम् ॥ १९-१० ॥  


एतन्न्यासश्चास्मदागम एवोक्तः--इत्याह--  


कृत्वा पूर्वोदितं न्यासं कालानलसमप्रभम् ।  
संहृतिक्रमतः सार्धं सृक्छिन्दियुगलेन तु ॥ १९-११ ॥  

आग्नेयीं धारणां कृत्वा सर्वमर्मप्रतापनीम् ।  
पूरयेद्वायुना देहमङ्गुष्ठान्मस्तकान्तकम् ॥ १९-१२ ॥  

तमुत्कृष्य ततोऽङ्गुष्ठादूर्ध्वान्तं वक्ष्यमाणया ।  
कृन्तेन्मर्माणि रन्ध्रन्तात् कालरात्र्या विसर्जयेत् ॥ १९-१३ ॥  

अनेन क्रमयोगेन योजितो हुतिवर्जितः ।  
समय्यप्येति तां दीक्षामिति श्रीमालिनीमते ॥ १९-१४ ॥  


वक्ष्यमाणयेति--त्रिंशाह्निके । हुतिवर्जित इति--अनुसन्धानमात्रेण--   
इत्यर्थः ॥ १४ ॥   

अत्रैव पक्षान्तरं दर्शयति--  


षोडशाधारषट्चक्रलक्ष्यत्रयखपञ्चकात् ।  
क्वचिदन्यतरत्राथ प्रागुक्तपशुकर्मवत् ॥ १९-१५ ॥  

प्रविश्य मूलं कन्दादेश्छिन्दन्नैक्यविभावनात् ।  
पूर्णाहुतिप्रयोगेण स्वेष्टे धाम्नि नियोजयेत् ॥ १९-१६ ॥  


क्वचिदिति--एकत्र । अन्यतरत्रेति--ग्रन्थिद्वादशकादौ । तदुक्तम्--  

"मेढ्रस्याधः कुलो ज्ञेयो मध्ये तु विषसञ्ज्ञकः ।  
मूले तु शाक्तः कथितो बोधनादप्रवर्तकः ॥  

अग्निसञ्ज्ञस्ततश्चोर्ध्वे अङ्गुलानां चतुष्टये ।  
नाभ्यधः पवनाधारो नाभावेव घटाभिधः ॥  

नाभिहृत्पद्ममार्गे तु सर्वकामाभिधो मतः ।  
सञ्जीवन्यभिधानोऽन्यो हृत्पद्मोदरमध्यगः ॥  

वक्षःस्थले स्थितः कूर्मो गले लोलाभिधः स्मृतः ।  
लम्बकस्य स्थितश्चोर्ध्वे सुधासारः सुधात्मकः ॥  

तस्यैव मूलमाश्रित्य सौम्यः सौम्यकलाश्रितः ।  
भ्रूमध्ये गगनाभोगो विद्याकमलसञ्ज्ञितः ॥  

रौद्रस्तालुतलाधारो रुद्रशक्त्या त्वधिष्ठितः ।  
चिन्तामण्यभिधानोऽन्यश्चतुष्पथनिवासकः ॥  

ब्रह्मरन्ध्रस्य वै ह्यूर्ध्वे तुर्याधारस्य मस्तके ।  
नाड्याधारः परः सूक्ष्मो घनव्याप्तिप्रबोधकः ॥"   

इति ॥  

"खमनन्तं तु जन्माख्ये नाभौ व्योम द्वितीयकम् ।  
तृतीयं तु हृदि स्थाने चतुर्थं बिन्दुमध्यतः ॥  

नादाख्यं तु समुद्दिष्टं षट्चक्रमधुनोच्यते ।  
जन्माख्ये नाडिचक्रं तु नाभौ मायाख्यमुत्तमम् ॥  

हृदिस्थं योगिचक्रं तु तालुस्थं भेदनं स्मृतम् ।  
बिन्दुस्थं दीप्तिचक्रं तु नादस्थं शान्तमुच्यते ॥  

अन्तर्लक्ष्यं बहिर्लक्ष्यं मध्यलक्ष्यं तृतीयकम् ।"   

इति च । प्रागिति--षोडशाह्निके । पूर्णाहुतिप्रयोगेणेति--  
तद्वदित्यर्थः ॥ १६ ॥  

अत्रैव प्राधान्येनापि पक्षान्तरमाह--  


ज्ञानत्रिशूलं सन्दीप्तं दीप्तचक्रत्रयोज्ज्वलम् ।  
चिन्तयित्वामुना तस्य वेदनं बोधनं भ्रमम् ॥ १९-१७ ॥  

दीपनं ताडनं तोदं चलनं च पुनः पुनः ।  
कन्दादिचक्रगं कुर्याद्विशेषेण हृदम्बुजे ॥ १९-१८ ॥  

द्वादशान्ते ततः कृत्वा बिन्दुयुग्मगते क्षिपेत् ।  
निर्लक्ष्ये वा परे धाम्नि संयुक्तः परमेश्वरः ॥ १९-१९ ॥  

न तस्य कुर्यात्संस्कारं कञ्चिदित्याह गह्वरे ।  
देवः किमस्य पूर्णस्य श्राद्धाद्यैरिति भावितः ॥ १९-२० ॥  


ज्ञानं परा संविदेव, तदेव तत्तदाधारादिभेदनात् त्रिशूलम् ।   
चक्रत्रयेत्यरात्रयरूपेण परादिना । अमुनेति--ज्ञानत्रिशूलेन ।   
भ्रमं वामादिक्रमेणावर्तनम् । तोदं प्रेरणम् । विशेषेणेति तद्धि   
मुख्यं जीवस्याधिष्ठानम् । बिन्दुयुग्मगत इति--प्राणापानत्रोटरूप  
इत्यर्थः । तस्येति प्राप्तपारमेर्श्वर्यस्य ॥ २० ॥  

न च एतदस्मच्छास्त्र एवोक्तम्--इत्याह--  


श्रीमद्दीक्षोत्तरे त्वेष विधिर्वह्निपुटीकृतः ।  
हंसः पुमानधस्तस्य रुद्रबिन्दुसमन्वितः ॥ १९-२१ ॥  

शिष्यदेहे नियोज्यैतदनुद्विग्नः शतं जपेत् ।  
उत्क्रम्योर्ध्वनिमेषेण शिष्य इत्थं परं व्रजेत् ॥ १९-२२ ॥  


वह्निः रेफः । हंसः ह । पुमान् म । तस्येति--वह्निपुटीकृतस्य   
हंसस्य । रुद्रः ऊकारः रह्रम् । एतदिति--पिण्डाक्षरम् ॥२२ ॥  

एतदेव शास्त्रान्तरेऽपि अतिदिशति--  


एष एव विधिः श्रीमत्सिद्धयोगीश्वरीमते ।  


नच अयोगिनोऽत्राधिकारः--इत्याह--  


इयमुत्क्रामणी दीक्षा कर्तव्या योगिनो गुरोः ॥ १९-२३ ॥  

अनभ्यस्तप्राणचारः कथमेनां करिष्यति ।  
वक्ष्यमाणां ब्रह्मविद्यां सकलां निष्कलोम्भिताम् ॥ १९-२४ ॥  

कर्णेऽस्य वा पठेद्भूयो भूयो वाप्यथ पाठयेत् ।  
स्वयं च कर्म कुर्वीत तत्त्वशुद्ध्यादिकं गुरुः ॥ १९-२५ ॥  

मन्त्रक्रियाबलात्पूर्णाहुत्येत्थं योजयेत्परे ।  


एवं शरीरगं चारमभिधाय ब्रह्मविद्याविधिमभिधातुमाह--  
वक्ष्यमाणामित्यादि । वक्ष्यमाणामिति--त्रिंशे (आह्निके)।   
निष्कलोम्भितामिति--निष्कलया पञ्चाक्षरया विद्ययोम्भितां  
प्रतिवाक्यं सम्पुटिताम्--इत्यर्थः ॥  

ननु समनन्तरमेवोक्तं यदयोगिना गुरुणा नेयं कार्या   
तत्कथमेतदिदानीमेवोच्यते ?--इत्याशङ्क्याह--   


योगाभ्यासमकृत्वापि सद्य उत्क्रान्तिदां गुरुः ॥ १९-२६ ॥  

ज्ञानमन्त्रक्रियाध्यानबलात्कर्तुं भवेत्प्रभुः ।  


अत्र च ज्ञानादिसद्भावेऽपि ब्रह्मविद्याया एव प्राधान्यम्--इत्याह--  


अनयोत्क्रम्यते शिष्यो बलादेवैककं क्षणम् ॥ १९-२७ ॥  

कालस्योल्लङ्घ्य भोगो हि क्षणिकोऽस्यास्तु किं ततः ।  
सद्य उत्क्रान्तिदा चान्या यस्यां पूर्णाहुतिं तदा ॥ १९-२८ ॥  

दद्याद्यदास्य प्राणाः स्युर्ध्रुवं निष्क्रमणेच्छवः ।  


एककं क्षणमिति--यत्क्षणादन्तरं स्वारसिकमेव अस्य मरणं   
भवेत्--इति भावः । ननु   

"…येनेदं तद्धि भोगतः ।"  

इत्युक्त्या तक्षणभाविनोऽपि कर्मणो भोगं विनास्य कथङ्कारं   
प्रक्षयः स्यात्?--इत्याशङ्क्याह--भोग इत्यादि । किं तत इति--  
स्थितेनापि  
क्षीणप्रायेण तेन न कश्चिदर्थः । तदा दद्यादिति येनास्य   
तत्कालमेव प्राणा निर्यान्ति--इत्यर्थः, अतश्च एकैकस्यापि   
कालक्षणस्य नात्र उल्लङ्घनं भवेत्--इति भावः ॥  

क्रियादिपरिहारेणापि ब्रह्मविद्याया एवात्र साधनत्वमस्ति--इत्याह--  


विनापि क्रियया भाविब्रह्मविद्याबलाद् गुरुः ॥ १९-२९ ॥  

कर्णजापप्रयोगेण तत्त्वकञ्चुकजालतः ।  
निःसारयन्यथाभीष्टे सकले निष्कले द्वये ॥ १९-३० ॥  

तत्त्वे वा यत्र कुत्रापि योजयेत्पुद्गलं क्रमात् ।  


यत्र कुत्रापीत्यनेन यथाभीष्टत्वमेव उपोद्बलितम् ॥  

न केवलं क्रियादेरेव परिहारेण अत्र अस्याः साधनत्वं यावद्   
गुरोरपि--इत्याह--  


समयी पुत्रको वापि पठेद्विद्यामिमां तथा ॥ १९-३१ ॥  


तथेति--यथा मुमूर्षुरिमां शृणुयात्--इत्यर्थः ॥  

एवमस्य किं स्यात्?--इत्याशङ्क्याह--  


तत्पाठात्तु समय्युक्तां रुद्रांशापत्तिमश्नुते ।  


तुशब्दो हेतौ, एतावता अस्य समयदीक्षा भवेत्--इत्यर्थः ॥  

ननु कथमनयोर्गुरुवदेतत्पाठो न्याय्यः?--इत्याशङ्क्याह--  


एतौ जपे चाध्ययने यस्मादधिकृतावुभौ ॥ १९-३२ ॥  

नाध्यापनोपदेशे वा स एषोऽध्ययनादृते ।  


नच अयमनयोरध्ययनादन्यः पाठः--इत्याह--स एषोऽध्ययनादृते   
इति । नशब्दः पूर्वतः सम्बन्धनीयः ॥   

ननु यदि नाम नायमुपदेशादिरूपः पाठस्तत्कथमस्य समयदीक्षा   
कृता भवेदित्युक्तम् ?--इत्याशङ्क्याह--   


पठतोस्त्वनयोर्वस्तुस्वभावात्तस्य सा गतिः ॥ १९-३३ ॥  


एतदेव दृष्टान्तोपदर्शनेन हृदयङ्गमयति--  


यथा निषिद्धभूतादिकर्मा मन्त्रं स्मरन्स्वयम् ।  
आविष्टेऽपि क्वचिन्नैति लोपं कर्तृत्ववर्जनात् ॥ १९-३४ ॥  

यथा च वाचयञ्शास्त्रं समयी शून्यवेश्मनि ।  
न लुप्यते तदन्तःस्थप्राणिवर्गोपकारतः ॥ १९-३५ ॥  


निषिद्धेति--यदुक्तम्--   

"मन्त्रवादो न कर्तव्य इतिकर्तृत्ववर्जनात् ।"   

इति । नहि एवं करोमीत्यत्र अस्य कश्चिदभिमानः--इत्यर्थः ।   
शून्येत्यनेन जनवैविक्त्यमेवात्रास्याभिपेर्तमित्युक्तम् । उपकारत इति--  
शास्त्राणां हि श्रवणमात्रत एव पापक्षयो भवेत्--इति भावः ।   
तदुक्तम्--  

"गोघ्नश्चैव कृतघ्नश्च ब्रह्महा गुरुतल्पगः ।  
शरणागतघाती च मित्रविस्रम्भघातकः ॥  

दुष्टः पापसमाचारो मातृहा पितृहा तथा ।  
श्रवणादस्य भावेन मुच्यन्ते सर्वपातकैः ॥"   

इति ॥३५ ॥  

एतदेव प्रकृते योजयति--  


तथा स्वयं पठन्नेष विद्यां वस्तुस्वभावतः ।  
तस्मिन्मुक्ते न लुप्येत यतो किञ्चित्करोऽत्र सः ॥ १९-३६ ॥  


नन्वस्य मा भूदेव कश्चिद्दोषः  

"अदीक्षितानां पुरतो नोच्चरेच्छास्त्रपद्धतिम् ।"  

इति हि अस्ति समयः, तत्कथमिमां विद्यामेतदग्रे पठन्न प्रत्यवैति?--  
इत्याह--  


ननु चादीक्षिताग्रे स नोच्चरेच्छास्त्रपद्धतिम् ॥ १९-३७ ॥  


एवं तर्हि नास्य कदाचिदपि पाठः प्राप्तः, अतः   
कुड्यादयोऽप्यदीक्षिताः किं न सन्निहिता भवेयुः--इत्याह--   


पर्युदासेन यः श्रोतुमवधारयितुं क्षमः ॥ १९-३८ ॥  

स एवात्र निषिद्धो नो कुड्यकीटपतत्रिणः ।  


अथेदमुच्यते यच्छास्त्रश्रवणादौ योग्यानां दीक्षितसदृशानामत्र   
निषेधो विवक्षितः, नतु कुड्यप्रायाणां जडानाम्--इत्याह--  
अथेत्यादि ॥  

एवं तर्हि कुड्यप्रायस्य मुमूर्षोरग्रेऽपि पठतोऽस्य कः   
समयलङ्घनार्थः?--इत्याह--  


तर्हि पाषाणतुल्योऽसौ विलीनेन्द्रियवृत्तिकः ॥ १९-३९ ॥  

तस्याग्रे पठतस्तस्य निषेधोल्लङ्घना कथम् ।  


नन्वेवं पाषाणप्रायस्यास्य किमेतत्पाठेन, मैवम्--इत्याह--  


स तु वस्तुस्वभावेन गलिताक्षोऽपि बुध्यते ॥ १९-४० ॥  

अक्षानपेक्षयैवान्तश्चिच्छक्त्या स्वप्रकाशया ।  
प्राग्देहं किल तित्यक्षुर्नोत्तरं चाधितष्ठिवान् ॥ १९-४१ ॥  

मध्ये प्रबोधकबलात् प्रतिबुध्येत पुद्गलः ।  


ननु को नाम अत्र अस्य प्रबोधको यद्वलादन्तरा अयं   
प्रबोधमासादयेत्?--इत्याशङ्क्याह--  


मन्त्राः शब्दमयाः शुद्धविमर्शात्मतया स्वयम् ॥ १९-४२ ॥  

अर्थात्मना चावभान्तस्तदर्थप्रतिबोधकाः ।  
तेनास्य गलिताक्षस्य प्रबोधो जायते स्वयम् ॥ १९-४३ ॥  

स्वचित्समानजातीयमन्त्रामर्शनसन्निधेः ।  


स्वयं प्रबोधो जायते इति--यद्वक्ष्यति--  

"यामाकर्ण्य महामोहविवशोऽपि क्रमाद् गतः ।  
प्रबोधं वक्तृसाम्मुख्यमभ्येति रभसात्स्वयम् ॥" (३० आ।)   

इति ॥  

एतदेव दृष्टान्तमुखेनापि घटयति--  


यथा ह्यल्पजवो वायुः सजातीयविमिश्रितः ॥ १९-४४ ॥  

जवी तथात्मा संसुप्तामर्शोऽप्येवं प्रबुध्यते ।  


सजातीयेति--तालवृन्तादिसमुत्थेन । एवमिति--मन्त्रामर्शनादिना ॥  

एवं तर्ह्यस्य अदीक्षिताग्रे मन्त्रपाठात् स्फुटमेवापतितः   
समयलोपः?--इत्याशङ्क्याह--  


प्रबुद्धः स च सञ्जातो न चादीक्षित उच्यते ॥ १९-४५ ॥  

दीक्षा हि नाम संस्कारो न त्वन्यत्सोऽस्ति चास्य हि ।  


दीक्षा हि नाम मान्त्रः संस्कारः, स च अस्य   
प्रबोधान्यथानुपपत्त्या स्वरसत एव मन्त्रामर्शादिना सिद्ध इति को   
नामास्य समयलोपार्थः ॥  

एवं शास्त्रपाठादिनापि परोपकृतावस्य न कश्चित्समयलोपजन्मा   
दोषः--इत्याह--  


अत एव निजं शास्त्रं पठति क्वापि सामये ॥ १९-४६ ॥  

तच्छ्रुत्वा कोऽपि धन्यश्चेन्मुच्यते नास्य सा क्षतिः ।  


सामय इति--समयिनि--इत्यर्थः ॥  

ननु एवमेतन्निर्विषयं वाक्यं स्यात् ?--इत्याशङ्क्याह--  


शास्त्रनिन्दां मैष कार्षीद् द्वयोः पातित्यदायिनीम् ॥ १९-४७ ॥  

इत्येवम्परमेतन्नादीक्षिताग्रे पठेदिति ।  


अत्र च सविचिकित्सं परं स्वकञ्चुकानुप्रवेशेनैव प्रबोधयितुमाह--  


यथा च समयी काष्ठे लोष्टे वा मन्त्रयोजनाम् ॥ १९-४८ ॥  

कुर्वंस्तस्मिंश्चलत्येति न लोपं तद्वदत्र हि ।  


काष्ठ इति--समिधादौ । लोष्ट इति--मृल्लिङ्गादावुपादेये । अत्रेति--  
मुमूर्षौ ॥  

अत्रैव हेतुमाह--   


यतोऽस्य प्रत्ययप्राप्तिपेर्प्सोः समयिनस्तथा ॥ १९-४९ ॥  

प्रवृत्तस्य स्वभावेन तस्मिन्मुक्ते न वै क्षतिः ।  


प्रत्ययो निजमन्त्रस्फारसंवादः ॥  

ननु आचार्यस्य तावत् परानुग्रहे नास्ति काचित् क्षतिः,   
समयिपुत्रकयोस्तु प्रासङ्गिकत्वेनापीत्युक्तम्; साधकस्य पुनरत्र का   
वार्ता?--इत्याशङ्क्याह--  


साधकस्तु सदा साध्ये फले नियतियन्त्रणात् ॥ १९-५० ॥  

मक्षिकाश्रुतमन्त्रोऽपि प्रायश्चित्तौचितीं चरेत् ।  


औचितीमिति--तीव्रमध्यादिभेदेन । अत एव  

श्वमन्त्रमक्षसूत्रं च गुरोरपि न दर्शयेत् ।"  

इत्याद्युक्तम् ॥ एवमेतत्प्रसङ्गादभिधाय प्रकृतमेवाह--  


इत्थं सद्यःसमुत्क्रान्तिर्योक्ता तामाज्ञया गुरोः ॥ १९-५१ ॥  

समय्यादिरपि प्रोक्तकाले प्रोक्तार्थसिद्धये ।  
स्वयं कुर्यात्समभ्यस्तप्राणचारगमागमः ॥ १९-५२ ॥  

अकृताधिकृतिर्वापि गुरुः समयशुद्धये ।  
अधस्तनपदावस्थो न तु ज्ञानेद्धचेतनः ॥ १९-५३ ॥  


अकृतेति--यदुक्तम्-- "अधिकारं न चेत्कुर्याद्विद्येशः स्यात्तनुक्षये ।"   
इति । ज्ञानेद्ध इति--परमाद्वयनिष्ठस्य हि  

"मा किञ्चित्त्यज मा गृहाण… ।"  

इति नयेन विधिनिषेधाविषयत्वात् को नाम समयलोपस्य अवकाश एव--  
इत्याशयः ॥  

ननु इयं सद्यःसमुत्क्रान्तिलक्षणा दीक्षा गुरुकार्येति नास्ति   
विमतिः, स्वयङ्कार्यतायां तु किं प्रमाणम् ?--इत्याशङ्क्याह--  


इतीयं सद्य उत्क्रान्तिः सूचिता मालिनीमते ।  
स्वयं वा गुरुणा वाथ कार्यत्वेन महेशिना ॥ १९-५४ ॥  


तदेवाह--   


सर्वं भोगं विरूपं तु मत्वा देहं त्यजेद्यदि ।  
तदा तेन क्रमेणाशु योजितः समयी शिवः ॥ १९-५५ ॥  


त्यजेदिति--स्वयम् । योजित इति--गुरुणा । यदुक्तं तत्र--  

शर्वमप्यथवा भोगं मन्यमानो विरूपकम् ।  
स्वशरीरं परित्यज्य शाश्वतं पदमृच्छति ॥" (१७।२५)   

इति  

"अनेन क्रमयोगेन योजितः परमे पदे ।  
समय्यपि महादेवि दीक्षोक्तं फलमश्नुते ॥"   

इति च ॥  

आह्निकार्थमेव प्रथमार्धेनोपसंहरति--  


उक्तेयं सद्य उत्क्रान्तिर्या गोप्या प्राणवद् बुधैः ॥ १९-५६ ॥  



इति श्रीमदाचार्याभिनवगुप्तपादविरचिते श्रीतन्त्रालोके   
सद्यौत्क्रान्तिप्रकाशनं नाम एकान्नविंशमाह्निकम् ॥ १९ ॥  


इति शिवम् ॥ ५६ ॥  


सद्योनिर्वाणप्रदमान्त्रमहावीर्यलाभलुब्धेन ।  
एकोनविंशमाह्निकमेतत्किल जयरथेन निरणायि ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते  
श्रीतन्त्रालोके श्रीजयरथविरचितविवेकाभिख्यव्याख्योपेते   
सद्यौत्क्रान्तिप्रकाशनं नाम एकोनविंशमाह्निकं समाप्तम् ॥ १९ ॥  


