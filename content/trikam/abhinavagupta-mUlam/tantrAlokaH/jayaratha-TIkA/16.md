+++
title = "१६"

+++



षोडशमाह्निकम्  


" विवेकः "   

प्रणमामि निखिलपाशप्रवाहसम्भेदभेदबलभद्रम् ।  
बलभद्रं प्राणाश्वप्रचारचातुर्यपूर्णबलम् ॥  

इदानीं समयदीक्षानन्तरं भाविनीं पुत्रकदीक्षां निरूपयितुं   
द्वितीयार्धेन प्रतिजानीते-- अथ पुत्रकत्वसिद्ध्यै निरूप्यते   
शिवनिरूपितोऽत्र विधिः । तमेवाह-   


यदा तु समयस्थस्य पुत्रकत्वे नियोजनम् ।  
गुरुकत्वे साधकत्वे वा कर्तुमिच्छति दैशिकः ॥ १६-१ ॥  

तदाधिवासं कृत्वाह्नि द्वितीये मण्डलं लिखेत् ।  
सामुदायिकयागेऽथ तथान्यत्र यथोदितम् ॥ १६-२ ॥  


सामुदायिकमेव यागं निरूपयति--  


षडष्टतद्द्विगुणितचतुर्विंशतिसङ्ख्यया ।  
चक्रपञ्चकमाख्यातं शास्त्रे श्रीपूर्वसञ्ज्ञिते ॥ १६-३ ॥  

द्वात्रिंशत्तद्द्विगुणितं श्रीमत्त्रैशिरसे मते ।  
असङ्ख्यचक्रसम्बन्धः श्रीसिद्धादौ निरूपितः ॥ १६-४ ॥  


अत्र चोभयत्रापि त्रिशूलाब्जमेव मण्डलमुचितम्--इत्याह--  


तस्माद्यथातथा यागं यावच्चक्रेण सम्मितम् ।  
पूजयेद्येन तेनात्र त्रिशूलत्रयमालिखेत् ॥ १६-५ ॥  

त्रिशूलत्रितये देवीत्रयं पर्यायवृत्तितः ।  
मध्यसव्यान्यभेदेन पूर्णं सम्पूजितं भवेत् ॥ १६-६ ॥  

वर्तना मण्डलस्याग्रे सङ्क्षेपादुपदेक्ष्यते ।  
आलिख्य मण्डलं गन्धवस्त्रेणैवास्य मार्जनम् ॥ १६-७ ॥  

कृत्वा स्नातो गुरुः प्राग्वन्मण्डलाग्रेऽत्र देवताः ।  
बाह्यगाः पूजयेद् द्वारदेशे च द्वारदेवताः ॥ १६-८ ॥  

मण्डलस्य पुरोभागे तदैशानदिशः क्रमात् ।  
आग्नेय्यन्तं गणेशादीन् क्षेत्रपान्तान्प्रपूजयेत् ॥ १६-९ ॥  

गणपतिगुरुपरमाख्याः परमेष्ठी पूर्वसिद्धवाक्क्षेत्रपतिः ।  
इति सप्तकमाख्यातं गुरुपङ्क्तविधौ प्रपूज्यमस्मद्गुरुभिः ॥ १६-१० ॥  

तत आज्ञां गृहीत्वा तु पुष्पधूपादिपूजितम् ।  
पूज्यमाधारशक्त्यादि शूलमूलात्प्रभृत्यलम् ॥ १६-११ ॥  

शिवान्तं सितपद्मान्ते त्रिशूलानां त्रये क्रमात् ।  


पर्यायवृत्तित इति--क्रमेण । अग्र इति--एकत्रिंशाह्निके । बाह्यगा   
देवता इति--बाह्यपरिवारः । पूर्वसिद्ध इति--एतद्दर्शनावतारक   
आद्यो विच्छिन्नसन्तानः, यस्तु अद्यतनः   
प्रतिनियतप्रक्रान्तशास्त्रनिष्ठो  
विशिष्टो गुरुक्रमः स न बाह्यपूजायां पूज्य इत्यनेन कटाक्षितम्,   
यद्वा विशिष्टायामेव गुरुपङ्क्तौ पूज्यायामेतदादीतरमपि   
प्रपूज्यमिति । वागिति--वागीश्वरी ॥  

अत्रैव गुणप्रधानभावेन सभैरवस्य देवीत्रयस्यावस्थितिं   
दर्शयितुमाह--  


मध्यशूले मध्यगः स्यात्सद्भावः परया सह ॥ १६-१२ ॥  

वामे चापरया साकं नवात्मा दक्षगं परम् ।  
त्रिशूले दक्षिणे मध्यशृङ्गस्थो रतिशेखरः ॥ १६-१३ ॥  

स्यात्परापरया साकं दक्षे भैरवसत्परे ।  
वामे त्रिशूले मध्यस्थो नवात्मापरया सह ॥ १६-१४ ॥  

स्यात्परे परया साकं वामारे संश्च भैरवः ।  


वाम इति--मध्यापेक्षया । परमिति--अन्यदवशिष्टं   
रतिशेखरपरापरलक्षणम् । दक्षिण इति--साधकापेक्षया । दक्ष   
इति--तत्रैव, अर्थादवशिष्टायामरायाम् । वाम इति--  
साधकापेक्षयैव । पर इति--अन्यस्मिन्नवशिष्टे वामारे । संश्च   
भैरव  
इति--सद्भावभैरवश्च--इत्यर्थः । चः पूर्वापेक्षया । येषां   
पुनः  

श्यात्परे परया साकं वामारे संश्च भैरवः ।"  

इत्यर्धं नास्ति, तैः पूर्वतो दक्षे भैरवसत्पर इत्येव योज्यम् ।  

श्यात्परापरया साकं वामारे रतिशेखरः ।"  

इत्येवं तु गतार्थत्वादुपेक्ष्यमेव । एवं मध्यशूले परायाः   
प्राधान्यम्, दक्षिणे परापरायाः, वामे चापरायाः,   
इतरद्देवीद्वयं पुनरङ्गतया सर्वत्र पार्श्वयोरित्युक्तं स्यात् ।   
एवमपि परादेव्या एव त्रिशूलत्रयेऽपि साक्षादवस्थानमन्ययोः पुनः   
श्लिष्टतया न तथा--इत्यन्यवैलक्षण्येन प्राधान्यात् तस्या एव   
सर्वगतत्वम् ॥  

अत एवाह--   


इत्थं सर्वगतत्वे श्रीपरादेव्याः स्थिते सति ॥ १६-१५ ॥  

यागो भवेत्सुसम्पूर्णस्तदधिष्ठानमात्रतः ।  
एकशूलेऽप्यतो यागे चिन्तयेत्तदधिष्ठितम् ॥ १६-१६ ॥  

अविधिज्ञो विधानज्ञ इत्येवं त्रीशिकोदितम् ।  
ततो मध्ये तथा दक्षे वामे शृङ्गे च सर्वतः ॥ १६-१७ ॥  

लोकपालास्त्रपर्यन्तमेकात्मत्वेन पूजयेत् ।  
परत्वेन च सर्वासां देवतानां प्रपूजयेत् ॥ १६-१८ ॥  

श्रीमन्तं मातृसद्भावभट्टारकमनामयम् ।  
ततोऽपि भोगयागेन विद्याङ्गं भैरवाष्टकम् ॥ १६-१९ ॥  

यामलं चक्रदेवीश्च स्वस्थाने पूजयेद् बहिः ।  
लोकपालानस्त्रयुतान् गन्धपुष्पासवादिभिः ॥ १६-२० ॥  

पूजयेत्परया भक्त्या वित्तशाठ्यविवर्जितः ।  
ततः कुम्भास्त्रकलशीमण्डलस्थानलात्मनाम् ॥ १६-२१ ॥  

पञ्चानामनुसन्धानं कुर्यादद्वयभावनात् ।  
ये तु तामद्वयव्याप्तिं न विन्दन्ति शिवात्मिकाम् ॥ १६-२२ ॥  

मन्त्रनाडीप्रयोगेण ते विशन्त्यद्वये पथि ।  


सुसम्पूर्ण इति--पूरणप्रधानत्वात् अस्याः । अत इति--  
तदधिष्ठानमात्रेणैव यागस्य पूर्णतापत्तेः ।   
त्रीशिकाग्रन्थश्च बहुशो व्याख्यातचरः । स्वस्थान इति--  
अग्नीशादिरूपे । तत इति--मण्डलपूजानन्तरम् । अद्वयभावनादिति--  
अहमेव सर्वत्रावस्थित इत्येवंरूपात् । न विन्दन्ति इति--  
एवमद्वयपरामर्शानुदयात् ॥  

तमेव मन्त्रनाडीप्रयोगमाह--  


स्वदक्षिणेन निःसृत्य मण्डलस्थस्य वामतः ॥ १६-२३ ॥  

प्रविश्यान्येन निःसृत्य कुम्भस्थे कर्करीगते ।  
वह्निस्थे च क्रमेणेत्थं यावत्स्वस्मिन्स्ववामतः ॥ १६-२४ ॥  

मूलानुसन्धानबलात्प्राणतन्तूम्भने सति ।  
इत्थमैक्यस्फुरत्तात्मा व्याप्तिसंवित्प्रकाशते ॥ १६-२५ ॥  

ततो विशेषपूजां च कुर्यादद्वयभाविताम् ।  


अन्येनेति--दक्षिणेन । इत्थमिति--उक्तेन दक्षिणवामाभ्यां   
निर्गमनप्रवेशलक्षणेन प्रकारेण--इत्यर्थः । स्ववामत इति--  
अर्थात्प्रविशेत् । प्राणतन्तूम्भने सतीति--स्वात्ममण्डलादीनां   
परस्परस्य प्राणसम्मीलना (या) म्--इत्यर्थः, अन्यथा हि   
कथमैक्यस्फुरत्तात्मायं प्रयोगः सिद्ध्येत्--इत्यर्थः ॥  

नन्वत्रापि अद्वयभावेन कोऽर्थः?--इत्याशङ्क्याह--  


यच्छिवाद्वयपीयूषसंसिक्तं परमं हि तत् ॥ १६-२६ ॥  

तेनार्घपुष्पगन्धादेरासवस्य पशोरथ ।  
या शिवाद्वयतादृष्टिः सा शुद्धिः परमीकृतिः ॥ १६-२७ ॥  


ननु अर्घपुष्पादेः पूजायामुपयोगादस्तु नामैवं परमीकृतिः,   
पशोः पुनरनया कोऽर्थः ?--इत्याशङ्कां गर्भीकृत्य   
मण्डलात्मैक्यानुसन्धानानन्तर्येणोद्दिष्टं निवेद्यानां पशूनां  
विस्तारमभिधातुमाह--  


निवेदयेद्विभोरग्रे जीवान्धातूंस्तदुत्थितान् ।  
सिद्धानसिद्धान्व्यामिश्रान्यद्वा किञ्चिच्चराचरम् ॥ १६-२८ ॥  


जीवन्तीति जीवाः पशवः । सिद्धानिति--पक्वान् । न केवलं पश्वादि   
चरमेवात्र निवेद्यं यावदचरमपि--इत्याह--यद्वा किञ्चिच्चराचरमिति   
॥२८ ॥  

जीवानिति बहुवचनाक्षिप्तं पशुबहुत्वमभिधत्ते--  


दृष्टप्रोक्षितसन्द्रष्टृप्रालब्धोपात्तयोजितः ।  
निर्वापितो वीरपशुः सोऽष्टधोत्तरतोत्तमः ॥ १६-२९ ॥  

यथोत्तरं न दातव्यमयोग्येभ्यः कदाचन ।  
शिवोपयुक्तं हि हविर्न सर्वो भोक्तुमर्हति ॥ १६-३० ॥  


उत्तरतोत्तम इति--यथोत्तरमुत्कृष्टः--इत्यर्थः ॥३० ॥  

ननु किमेवमस्य हविषो माहात्म्यं यत्सर्वो न भोक्तुमर्हतीत्युक्तम्?--  
इत्याशङ्क्याह--  


यस्तु दीक्षाविहीनोऽपि शिवेच्छाविधिचोदितः ।  
भक्त्याश्नाति स सम्पूर्णः समयी स्यात्सुभावितः ॥ १६-३१ ॥  


भक्त्याशने हेतुः शिवेच्छाविधिचोदित इति । यदुक्तम्--  

"तस्यैव तु प्रसादेन भक्तिरुत्पद्यते नृणाम् ।"   

इति । अत एव लौल्यादिना भुक्ते प्रत्यवायो भवेत्--इति भावः ॥ ३१ ॥  

एतदेव यथोद्देशं पश्वष्टकं लक्षयति--  


दृष्टोऽवलोकितश्चैव किरणेद्धदृगर्पणात् ।  
प्रोक्षितः केवलं ह्यर्घपात्रविप्रुड्भिरुक्षितः ॥ १६-३२ ॥  

सन्द्रष्टा दर्शिताशेषसम्यक्पूजितमण्डलः ।  
प्रालब्ध उक्तत्रितयसंस्कृतः सोऽपि धूनयेत् ॥ १६-३३ ॥  

कम्पेत प्रस्रवेत्स्तब्धः प्रलीनो वा यथोत्तरम् ।  
उपात्तो यागसान्निध्ये शमितः शस्त्रमारुतैः ॥ १६-३४ ॥  

योजितः कारणत्यागक्रमेण शिवयोजनात् ।  
निर्वापितः कृताभ्यासगुरुप्राणमनोऽर्पणात् ॥ १६-३५ ॥  

दक्षिणेनाग्नि सौम्यकलाजालविलापनात् ।  


केवलमिति--अवलोकनपरिहारेण । उक्तत्रितयसंस्कृत इति--  
अवलोकनप्रोक्षणमण्डलदर्शनलक्षणेन उक्तेन त्रितयेन संस्कृतः   
कृतसंस्कारः--इत्यर्थः । यथोत्तरमित्यवलोकने धूननम्, प्रोक्षणे   
कम्पनम्, मण्डलदर्शने प्रस्रवणम्, यद्वा निश्चेष्टस्तरतमभावेन   
गलितनिखिलेन्द्रियवृत्तिश्च भवेत्--इत्यर्थः । शस्त्रमारुतैरित्यत्र   
वेगवत्त्वप्रतिपादनार्थं मारुतेन निरूपणम् । आत्मनश्च दक्षिणेन   
प्राणाग्नि सौम्यस्यापानात्मनः पाशवस्य कलाजालस्य   
विलापनमवलम्ब्य प्राणमनोजयादौ कृताभ्यासेन गुरुणा    
प्राणमनसोरर्पणात् पाशवप्राणाद्येकीकारेणावस्थानान्निवेदितो   
यः पशुः, स निर्बीजकरणार्न्निर्वापित उच्यते--इत्यर्थः ॥  

एतदेव प्रपञ्चयति--  


तथा ह्यादौ परं रूपमेकीभावेन संश्रयेत् ॥ १६-३६ ॥  

तस्मादाग्नेयचारेण ज्वालामालामुपाविशेत् ।  
पशोर्वामेन चन्द्रांशुजालं तापेन गालयेत् ॥ १६-३७ ॥  

नाभिचक्रेऽथ विश्राम्येत्प्राणरश्मिगणैः सह ।  
परो भूत्वा स्वशक्त्यात्र जीवं जीवेन वेष्टयेत् ॥ १६-३८ ॥  

स्वचित्सूर्येण सन्ताप्य द्रावयेत कलां कलाम् ।  
ततो द्रुतं कलाजालं प्रापय्यैकत्वमात्मनि ॥ १६-३९ ॥  

समस्ततत्त्वसम्पूर्णमाप्यायनविधायिनम् ।  
उन्मूलयेत संरम्भात्कर्मबद्धममुं रसात् ॥ १६-४० ॥  

तत उन्मूलनोद्वेष्टयोगाद्वामं परिभ्रमन् ।  
कुण्डल्यमृतसम्पूर्णस्वकप्राणप्रसेवकः ॥ १६-४१ ॥  

वामावर्तक्रमोपात्तहृत्पद्मामृतकेसरः ।  
हृत्कर्णिकारूढिलाभादोजोधातुं विलापितम् ॥ १६-४२ ॥  

शुद्धसोमात्मकं सारमीषल्लोहितपीतलम् ।  
आदाय करिहस्ताग्रसदृशे प्राणविग्रहे ॥ १६-४३ ॥  

निःसृत्य झटिति स्वात्मवाममार्गेण संविशेत् ।  
आप्याययन्नपानाख्यचन्द्रचक्रहृदम्बुजे ॥ १६-४४ ॥  

स्थितं तद्देवताचक्रं तेन सारेण तर्पयेत् ।  


इह तावदात्मनि निग्रहादिसामर्थ्यान्यथानुपपत्त्या पररूपतां   
संश्रित्य वह्निज्वालामुचा स्वदक्षिणेन निर्गत्य पशोर्वामेन प्रविश्य   
तदपानचन्द्रसम्बन्धि कलाजालं स्वप्राणाग्नितापेन द्रावयित्वा   
तन्नाभिचक्र एव निखिलप्राणक्रोडीकारेण स्वावष्टम्भ एव तिष्ठन्   
स्वमहिम्ना तज्जीवं स्वजीवेन वेष्टयित्वा स्वचिदग्नितापेन   
तत्कलाजालं विलाप्य सम्पूर्णरूपतयाप्यायकारित्वादात्मनि एकतां   
प्रापय्यादरसंरम्भेण तदमुं   
कर्मबन्धादुद्वेष्टनक्रमेणोन्मूलयित्वा वामावर्तेन परिभ्रमन्   
आसादितहृत्पद्मामृतमयकर्णिकादेशोऽत एव   
कन्दकुण्डलिन्यमृतापूरितस्वप्राणभस्त्र आचार्यो हृत्कर्णिकायामेव   
प्ररोहं भजन्नीषल्लोहितपीतलमत एव शुद्धसोमात्मकं   
स्वप्राणवह्निना विलापितमोजोधातुलक्षणं सारं   
कुटिलकुञ्चिताकारकरिहस्ताग्रसदृशेन प्राणेनाकृष्य शीघ्रमेव   
तद्दक्षिणेन निर्गत्य स्ववामेन प्रविश्य   
स्वात्मानमाप्याययन्नेवमाहृतेन तेन सारेण हृदम्बुजस्थितं   
देवताचक्रं तर्पयेत् तदेकसमरसं कुर्यात्--इत्यर्थः ॥  

न केवलमेवमोजोधातुमेवाहरेत्, यावदन्यानपि--इत्याह--  


अनेन विधिना सर्वान्रसरक्तादिकांस्तथा ॥ १६-४५ ॥  

धातून्समाहरेत्सङ्घक्रमादेकैकशोऽथवा ।  
केवलं त्वथवाग्नीन्दुरविसङ्घट्टमध्यगम् ॥ १६-४६ ॥  

ज्योतीरूपमथ प्राणशक्त्याख्यं जीवमाहरेत् ।  


अग्नीन्दुरविसङ्घट्टमध्यगमिति--  
प्राणापानोदानसङ्घट्टात्मकहृत्पद्म (मध्य) मध्यासीनम्--  
इत्यर्थः ॥  

नन्वेवमाहृतैरेभिः किं कुर्यात्?--इत्याशङ्क्याह--  


जीवं समरसीकुर्याद्देवीचक्रेण भावनात् ॥ १६-४७ ॥  

तदेव तर्पणं मुख्यं भोग्यभोक्त्रात्मतैव सा ।  


ननु किमेतत्समन्त्रकं कार्यं न वा?--इत्याशङ्क्याह--  


अग्निसम्पुटफुल्लार्णत्र्यश्रकालात्मको महान् ॥ १६-४८ ॥  

पिण्डो रक्तादिसारौघचालनाकर्षणादिषु ।  


अग्निः रेफः, फुल्लार्णः फकारः, त्र्यश्रमेकारः, कालो मकारः,   
एवं फ्रेम् । तदुक्तम्--   

"क्रोधो वह्निपुटान्तस्थस्त्र्यश्रकालविभेदितः ।  
सेयं रक्तादिसारौधकर्षणे क्षुरिका मता ॥"   

इति ॥  

नन्विदं कियता कालेन कियता वा जपेन सिद्ध्येत् ?--इत्याशङ्क्याह--  


इत्थं विश्रान्तियोगेन घटिकार्धक्रमे सति ॥ १६-४९ ॥  

आवृत्तिशतयोगेन पशोर्निर्वापणं भवेत् ।  


अत्र च प्राक्कोटावभ्यास उपादेयः--इत्याह--  


कृत्वा कतिपयं कालं तत्राभ्यासमनन्यधीः ॥ १६-५० ॥  

यथा चिन्तामणौ प्रोक्तं तेन रूपेण योगवित् ।  
निःशङ्कः सिद्धिमाप्नोति गोप्यं तत्प्राणवत्स्फुटम् ॥ १६-५१ ॥  


चिन्तामणाविति तत्त्वार्थचिन्तामणौ । तेनेति--कृताभ्यासेन ।   
निःशङ्क इति--यदुक्तम्--  

निःशङ्कः सिद्धिमायाति शङ्कां तेनात्र वर्जयेत् ।  
अलीककरुणाबुद्धिरवीरो हि विनश्यति ॥"   

इति । गोप्यमिति--लोकविरुद्धत्वात् ॥५१ ॥  

एतदेव परोक्षदीक्षायामप्यतिदिशति--  


परोक्षेऽपि पशावेवं विधिः स्याद्योजनं प्रति ।  
प्रवेशितो यागभुवि हतस्तत्रैव साधितः ॥ १६-५२ ॥  

चक्रजुष्टश्च तत्रैव स वीरपशुरुच्यते ।  


तत्रैवेति--यागभुवि । जुष्टः उपभुक्तः ॥  

ननु रणापणादौ व्यापादितोऽपि पशुर्यागादौ   
निवेदनीयस्तत्कथमस्याष्टधात्वमेवोक्तम् ?--इत्याशङ्क्याह-   


यस्त्वन्यत्रापि निहतः सामस्त्येनांशतोऽपि वा ॥ १६-५३ ॥  

देवाय विनिवेद्येत स वै बाह्यपशुर्मतः ।  


अत्रैव क्रमेण फलं निर्दिशति--  


राज्यं लाभोऽथ तत्स्थैर्यं शिवे भक्तिस्तदात्मता ॥ १६-५४ ॥  

शिवज्ञानं मन्त्रलोकप्राप्तिस्तत्परिवारता ।  
तत्सायुज्यं पशोः साम्याद्बाह्यादेर्वीरधर्मणः ॥ १६-५५ ॥  

पुष्पादयोऽपि तल्लाभभागिनः शिवपूजया ।  


लाभ इति--धरादेः । तत्परिवारतेति--तत्सामीप्यम् । एवं बाह्यपशोः   
राज्यम्, इष्टस्य--लाभः, यावद्वीरपशोर्मन्त्रसायुज्यमिति ॥  

नन्वेवं शिवपूजनया पशुपुष्पादेश्चराचरस्यापि   
कस्मात्तल्लाभभागित्वं भवेत् ?--इत्याशङ्क्याह--   


एकोपायेन देवेशो विश्वानुग्रहणात्मकः ॥ १६-५६ ॥  

यागनैवानुगृह्णाति किं किं यन्न चराचरम् ।  


अतश्च पशुवेदनादि हिंस्रं कर्मेति न सम्भावनीयम्--इत्याह--  


तेनावीरोऽपि शङ्कादियुक्तः कारुणिकोऽपि च ॥ १६-५७ ॥  

न हिंसाबुद्धिमादध्यात्पशुकर्मणि जातुचित् ।  


तेन--पश्वाद्यनुग्रहणेन हेतुना शङ्कादियोगादवीरः सविकल्पः   
कारुणिकोऽपि वा आचार्यो यागादौ पशुकर्मणि कदाचिदपि न   
हिंसाबुद्धिमादध्यात् नैवं सम्भावयेत्--इत्यर्थः । नहि नाम   
विहितत्वादियं हिंसैव स्यात् । यदाहुः--  

नह्यग्निष्टोमीयहिंसा हिंसैव भवति ।"   

इति । यागादन्यत्र पुनरियं हिंसैव निषिद्धत्वात् । यदागमः--  

न हठेन पशुं हन्यान्नार्तिभावे कदाचन ।  
नचोद्देशेन सुभगे यागपूर्वं विधानवित् ॥"   

इति ।  

न विवाहे पशुं हन्यान्नचात्मार्थे कदाचन ।  
यागकाले महादेवि नेष्टबन्धुसमागमे ॥  

क्रीडार्थे न पशुं हन्याद्विना यागाद्वरानने ।  
यागकाले ददेद्यो हि मातृणां तर्पणाय च ॥  

एकैके तु सकृद्दत्ते पूर्वोक्तेन विधानतः ।  
जपकोटिसहस्रस्य पूजायुतशतस्य च ॥  

तत्फलं प्राप्नुयात्सद्यः पशुयागे कृते सति ।"   

इति च । स्मृतिरपि   

"यावन्ति पशुलोमानि तावत्कृत्वो ह मारणम् ।  
वृथापशुघ्नः प्राप्नोति प्रेत्य जन्मनि जन्मनि ॥" (मनु ४।३८)   

इति ॥   

ननु भवत्वेवम्, तथापि पशोः प्रथममिदं मारणं नाम   
महदप्रियम्?--इत्याशङ्क्याह--  


पशोर्महोपकारोऽयं तदात्वेऽप्यप्रियं भवेत् ॥ १६-५८ ॥  

व्याधिच्छेदौषधतपोयोजनात्र निदर्शनम् ।  


तत्कालं पशोरप्रियमपि भवत् मारणमनुग्रहलक्षणो   
महानयमुपकारो यत्र व्याधिच्छेदादि निदर्शनम् । औषधं--  
क्षारादि, तपः--कृच्छ्रदि । यदागमः--  

"तेषामनुग्रहार्थाय पशूनां तु वरानने ।  

मोचयन्ति हि पापेभ्यः पाशौघांश्छेदयन्ति तान् ।  

पशूनामुपयुक्तानां नित्यमूर्ध्वगतिर्भवेत् ।" (नेट। २०।९)   

इति । श्रुतिरपि--  

"पशुर्वै नीयमानः स मृत्युं प्रापश्यत् स देवान्नान्वकामयतेत्थं   
तं देवा अब्रुवन्नेहि स्वर्गं त्वा लोकं गमयिष्यामः ।"   

इति ॥  

ननु यद्येवं मारणादेव मुक्तिः स्यात्, तत्कृतं दीक्षादिना ?--  
इत्याशङ्कां शमयितुमागमं संवादयति--   


श्रीमन्मृत्युञ्जये प्रोक्तं पाशच्छेदे कृते पशोः ॥ १६-५९ ॥  

मलत्रयवियोगेन शरीरं न प्ररोहति ।  
धर्माधर्मौघविच्छेदाच्छरीरं च्यवते किल ॥ १६-६० ॥  

तेनैतन्मारणं नोक्तं दीक्षेयं चित्ररूपिणी ।  
रूढपाशस्य यः प्राणैर्वियोगो मारणं हि तत् ॥ १६-६१ ॥  

इयं तु योजनैव स्यात्पशोर्देवाय तर्पणे ।  


धर्माधर्मौघेति--शरीराम्भकस्य । तदुक्तं तत्र--  

"मूलच्छेदेन हि पशोर्जिघांसन्ति मलत्रयम् ।  
मलत्रयवियुक्तस्य शरीरं न प्ररोहति ॥  

दीक्षावद्योजनं तस्य पशोर्नैव हि घातनम् ।  
व्यापकेन स्वरूपेण स्वशक्तिविभवेन च ॥  

त्रोटयन्ति पशोः पाशाञ्छरीरं येन नश्यति ।  
शरीरेण प्रनष्टेन मोक्षणं नहि मारणम् ॥  

दृढप्ररूढपाशस्य बद्धस्य पुरुषस्य यः ।  
वियोगस्तु शरीरेण मारणं तद्विदुर्बुधाः ॥" (नेट। २०)   

इति ॥ एतदेवोपसंहरति--  


तस्माद्देवोक्तिमाश्रित्य पशून्दद्याद्बहूनिति ॥६२ ॥  


एवं   

"…पशूंश्च प्रोक्षयेद्बहून् ।"  

इत्यादिकां देवोक्तिमाश्रित्य बहून् नवप्रकारान् पशून् दद्यात्   
निवेदयेत्--इति सिद्धम् ॥ ६२ ॥   

ननु  

"एकजन्मा द्विजन्मा वा सप्तजन्मा समुद्भवेत् ।"  

इत्याद्युक्त्या जन्मभेदेनापि पशूनामुत्तमादिरूपत्वमस्तीत्यादि, तदिह   
कस्मान्नोक्तम् ?--इत्याशङ्क्याह--   


निवेदितः पुनः प्राप्तदेहो भूयो निवेदितः ।  
षट्कृत्व इत्थं यः सोऽत्र षड्जन्मा पशुरुत्तमः ॥ १६-६३ ॥  


निवेदित इति तत्तमन्त्रसंस्कारद्वारेणापादितपरतत्त्वैकात्म्यः--  
इत्यर्थः । पुनःप्राप्तदेह इति--कथञ्चित्सम्पत्त्ययोगात् ॥६३ ॥  

उत्तमत्वमेवास्य दृष्टान्तोपदर्शनेन द्रढयति--  


यथा पाकक्रमाच्छुद्धं हेम तद्वत्स कीर्तितः ।  
कां सिद्धिं नैव वितरेत्स्वयं किं वा न मुच्यते ॥ १६-६४ ॥  


अत एवास्य परं स्वपरोपकारकत्वम्--इत्याह--कां सिद्धिमित्यादि ॥ ६४   
॥  

एतदेवागमेन संवादयति--  


उक्तं त्वानन्दशास्त्रे यो मन्त्रसंस्कारवांस्त्यजेत् ।  
समयान्कुत्सयेद्देवीर्दद्यान्मन्त्रान् विना नयात् ॥ १६-६५ ॥  

दीक्षामन्त्रादिकं प्राप्य त्यजेत्पुत्रादिमोहितः ।  
ततो मनुष्यतामेत्य पुनरेवं करोत्यपि ॥ १६-६६ ॥  

इत्थमेकादिसप्तान्तजन्मासौ द्विविधो द्विपात् ।  
चतुष्पाद्वा पशुर्देवीचरुकार्थं प्रजायते ॥ १६-६७ ॥  

दात्रर्पितोऽसौ तद्द्वारा याति सायुज्यतः शिवम् ।  


एवमिति--समयत्यागादि । तद्द्वारेति--दात्रर्पणप्रणालिकया--इत्यर्थः   
॥  

तदेवं देवीचरुकार्थमेवास्योत्पत्तेस्तदन्यत्र विनियोगो न कार्यः--  
इत्याह--  


इति सम्भाव्य चित्रं तत्पशूनां प्रविचेष्टितम् ॥ १६-६८ ॥  

भोग्यीचिकीर्षितं नैव कुर्यादन्यत्र तं पशुम् ।  


भोग्यीचिकीर्षितमिति--यागादौ देवीनां भोक्तुभिपेर्तम्--इत्यर्थः ।   
अन्यत्रेति--यागात् ॥  

ननु यागयोग्यपशुविषये भवतु नामैवम्, अयोग्यस्तु ढौकितोऽपि   
ततोऽपसारणीयोऽन्यत्र च स्वेच्छया विनियोज्य एव, तन्नायं नियमो   
भोग्यीचिकीर्षितं पशुं नान्यत्र कुर्यादिति ?--इत्याशङ्क्याह-   


नापि नैष भवेद्योग्य इति बुद्ध्वापसारयेत् ॥ १६-६९ ॥  

तं पशुं किन्तु काङ्क्षा चेद्विशेषे तं तु ढौकयेत् ।  


इह   

न शण्ठं च पशुं दद्यात्क्षीणगात्रं न चैव हि ।  
नातिवृद्धं नातिबालं स्त्रीपशुं नैव भैरवि ॥"  

इत्याद्युक्तस्वरूप एष पशुर्यागयोग्यो न भवेदिति बुद्ध्वापि तं पशुं   
प्रक्रान्ताद्यागान्नापसारयेत्, प्रत्युत   

"शृङ्गी युवा च पूर्णाङ्ग एकवर्णः शुभाननः ।  
महिषाजाविकश्चैव त्रिविधो यागसिद्धये ॥"  

इत्याद्युक्ते विशेषे चेदाकाङ्क्षा तत्तं विशिष्टमपि पशुं ढौकयेत्   
येनाकाङ्क्षापरिपूर्तिः स्यात् । तेन यावन्त एव पशवो यागे   
ढौकितास्तावन्त एव दातव्याः, नतु योग्या एव--इत्युक्तं स्यात् ॥   

अत एवाह--  


तावतस्तान्पशून्दद्यात्तथाचोक्तं महेशिना ॥ १६-७० ॥  


तावत इति--विशेषाकाङ्क्षापारिपूर्ण्यपर्यन्तान् ॥  

एवं पशोः सामस्त्येन विशेषमभिधायांशतोऽप्यभिधत्ते--  


पशोर्वपामेदसी च गालिते वह्निमध्यतः ।  
अर्पयेच्छक्तिचक्राय परमं तर्पणं मतम् ॥ १६-७१ ॥  

हृदन्त्रमुण्डांसयकृत्प्रधानं विनिवेदयेत् ।  
कर्णिकाकुण्डलीमज्जपर्शुं मुख्यतरं च वा ॥ १६-७२ ॥  

ततोऽग्नौ तर्पणं कुर्यान्मन्त्रचक्रस्य दैशिकः ।  
तन्निवेद्य च देवाय ततो विज्ञापयेत्प्रभुम् ॥ १६-७३ ॥  


यकृत् कृष्णमांसं प्रधानत्वेन विनिवेदयेत् । कर्णिका लिङ्गिका ।   
कुण्डली परा मण्डलिका । मज्जा अस्थिवसा । पर्शवः   
पार्श्वनाड्यः । तर्पणमिति प्राग्वत् ॥७३ ॥  

किं विज्ञापयेत्--इत्याह--  


गुरुत्वेन त्वयैवाहमाज्ञातः परमेश्वर ।  
साक्षात्स्वप्नोपदेशाद्यैर्जपैर्गुरुमुखेन वा ॥ १६-७४ ॥  

अनुग्राह्यास्त्वया शिष्याः शिवशक्तिप्रचोदिताः ।  
तदेते तद्विधाः प्राप्तास्त्वमेभ्यः कुर्वनुग्रहम् ॥ १६-७५ ॥  

समावेशय मां स्वात्मरश्मिभिर्यदहं शिवः ।  
एवं भवत्विति ततः शिवोक्तिमभिनन्दयेत् ॥ १६-७६ ॥  

शिवाभिन्नमथात्मानं पञ्चकृत्यकरं स्मरेत् ।  
स्वात्मनः करणं मन्त्रान्मूर्तिं चानुजिघृक्षया ॥ १६-७७ ॥  

ततो बद्ध्वा सितोष्णीषं हस्तयोरर्चयेत्क्रमात् ।  
अन्योन्यं पाशदाहाय सुद्धतत्त्वविसृष्टये ॥ १६-७८ ॥  

तेजोरूपेण मन्त्रांश्च शिवहस्ते समर्चयेत् ।  
गर्भावरणगानङ्गपरिवारासनोज्झितान् ॥ १६-७९ ॥  

आत्मानं भावयेत्पश्चादेककं जलचन्द्रवत् ।  
कृत्योपाधिवशाद्भिन्नं षोढाभिन्नं तु वस्तुतः ॥ १६-८० ॥  


अथेति--तदाज्ञालाभानन्तरम् । अनेन चाग्नितृप्त्यनन्तरोद्दिष्टं   
स्वस्य स्वभावस्य दीपनमपि उपक्रान्तम् । मन्त्रान् करणं   
स्थूलसूक्ष्मतया  
परापररूपां मूर्तिं च स्मरेदित्येष सम्बन्धः । सितोष्णीषमिति--  
नवात्मना सप्तजप्तम् । अन्योन्यमिति--दक्षिणेन वामं वामे (न) च   
दक्षिणम्--इत्यर्थः । पाशदाहकत्वमेवोपोद्बलयितुं तेजोरूपेणेत्युक्तम्   
। गर्भावरणगानिति--मूलमन्त्रतद्वक्त्ररूपान्--इत्यर्थः । यथोक्तम्--  

"ब्रह्मपञ्चकसंयुक्तः शिवेनाधिष्ठितः शुभः ।  
पाशच्छेदकरः क्षेमी शिवहस्तः प्रकीर्तितः ॥"   

इति । एककमिति--अनन्यापेक्षत्वादसहायम्--इत्यर्थः । जलचन्द्रवदिति-   
यथाहि वस्तुत एक एव चन्द्रस्तत्तज्जलाधारादिलक्षणादुपाधिभेदात्   
नाना भवेत्, तथा यमपीत्यर्थः ॥८० ॥  

अस्य षोढाभिन्नत्वमेव दर्शयितुं तत्प्रतिपादकमागमग्रन्थं   
तात्पर्यतो व्याचष्टे--   


मण्डलस्थोऽहमेवायं साक्षी चाखिलकर्मणाम् ।  
शुद्धा हि द्रष्ट्टता शम्भोर्मण्डले कल्पिता मया ॥ १६-८१ ॥  

होमाधिकरणत्वेन वह्नावहमवस्थितः ।  
यदात्मतेद्धा मन्त्राः स्युः पाशप्लोषविधावलम् ॥ १६-८२ ॥  


साक्षित्वमेव शुद्धेत्यादिना निर्णीतम् । शुद्धेति--नतु कर्तृत्वमिश्रा   
। यदात् मतेद्धा इति--  
गृहीतवह्न्याकारपरमेश्वरावेशवशोन्मिषितदीप्तय इत्यर्थः ॥८२ ॥  

ननु किं नामैषां पाशप्लोषसामर्थ्यम्?--इत्याशङ्क्याह--  


सामान्यतेजोरूपान्तराहूता भुवनेश्वराः ।  
तर्पिताः श्राविताश्चाणोर्नाधिकारं प्रतन्वते ॥ १६-८३ ॥  

आ यागान्तमहं कुम्भे संस्थितो विघ्नशान्तये ।  
सामान्यरूपता येन विशेषाप्यायकारिणी ॥ १६-८४ ॥  

शिष्यदेहे च तत्पाशशिथिलत्वप्रसिद्धये ।  
स हि स्वेच्छावशात्पाशान्विधुन्वन्निव वर्तते ॥ १६-८५ ॥  

साक्षात्स्वदेहसंस्थोऽहं कर्तानुग्रहकर्मणाम् ।  
ज्ञानक्रियास्वतन्त्रत्वाद्दीक्षाकर्मणि पेशलः ॥ १६-८६ ॥  


सामान्यतेजोरूपान्तरिति--  
गर्भीकृतधामत्रयपारमेश्वरतेजःस्वभावमन्त्रैकात्म्यमापादिताः  -इत्यर्थः । आह्वानादि च--वक्ष्यमाणम् । अधिकारः--स्वभुवनादौ   
प्रतिबन्धः । कुम्भ इति--अर्थात् कर्कर्यां च, अन्यथा हि अस्य   
षोढाभिन्नत्वं न स्यात् । अत्र हि विघ्नशान्तिमात्रात्मतयावस्थितः  
समग्रा एव विशिष्टाः क्रियाः पालयेदित्युक्तम्- सामान्यरूपता   
विशेषाप्यायकारिणीति । स्वेच्छावशादिति--नह्यस्य मलपरिपाकादि   
अपेक्षणीयं किञ्चिदित्युक्तं प्राक् बहुशः । पेशल इति समर्थः ॥८६   
॥  

ननु कथमस्य देहादियोगात् पारिमित्येऽप्येवं भवेत् ?--इत्याशङ्क्य   
दृष्टान्तयति--  


भिन्नकार्याकृतिव्रातेन्द्रियचक्रानुसन्धिमान् ।  
एको यथाहं वह्न्यादिषड्रूपोऽस्मि तथा स्फुटम् ॥ १६-८७ ॥  

एवमालोच्य येनैषोऽध्वना दीक्षां चिकीर्षति ।  
अनुसंहितये शिष्यवर्जं पञ्चसु तं यजेत् ॥ १६-८८ ॥  


यथा हि एक एवाहमनेकव्यापारे तत्तदाकारविशेषे च  

"मनःषष्ठानीन्द्रियाणि… ।" (भ।गी। १५।७)  

इत्युक्तेरिन्द्रियाणां षट्के य एवाहं पश्यामि, स एवाहं   
शृणोमीत्येवमनुसन्धिमत्त्वेन सर्वजनसाक्षिकं द्रष्ट्रदिरूपतया   
षोढा भवामि इत्येवं मण्डलवह्न्यादावपि--इति वाक्यार्थः ।   
येनेति--तत्त्वकलादीनामन्यतमेन ॥८८ ॥  

नन्वत्रानुसन्धानेन किं स्यात् ?--इत्याशङ्क्याह--  


अनुसन्धिबलान्ते च समासव्यासभेदतः ।  
कुर्यादत्यन्तमभ्यस्तमन्यान्तर्भावपूरितम् ॥ १६-८९ ॥  

ततोऽपि चिन्तया भूयोऽनुसन्दध्याच्छिवात्मताम् ।  


अत्यन्तमिति । एवं हि अस्खलितमेव कर्म सिद्ध्येत्--इत्याशयः ।   
अनुसन्दध्यादिति अर्थादात्मन्येव ॥ एतमेवागमग्रन्थं व्याचक्षाणः   
प्रपञ्चयति--  


अहमेव परं तत्त्वं न च तद्धटवत् क्वचित् ॥ १६-९० ॥  

महाप्रकाशस्तत्तेन मयि सर्वमिदं जगत् ।  
न च तत्केनचिद्बाह्यप्रतिबिम्बवदर्पितम् ॥ १६-९१ ॥  

कर्ताहमस्य तन्नान्याधीनं च मदधिष्ठितम् ।  
इत्थम्भूतमहाव्याप्तिसंवेदनपवित्रितः ॥ १६-९२ ॥  

मत्समत्वं गतो जन्तुर्मुक्त इत्यभिधीयते ।  


तदिति--घटवन्नियतरूपत्वाभावात् । तेनेति--महाप्रकाशरूपत्वेन   
पूर्णे हि रूपे सर्वस्यैव सद्भावो भवेत्--इति भावः । तदिति--  
केनचिद्बाह्येन बिम्बेनानर्पितत्वात् । अत एव न तदन्याधीनं यतो   
मदधिष्ठितं मय्येव विश्रान्तम्--इत्यर्थः । यदागमः--  

"अधिष्ठाता च कर्ता च सर्वस्याहमवस्थितः ।"   

इति । मत्समत्वगमने हेतुरित्थमित्यादि । यदभिप्रायेणैव--  

"मोक्षो हि नाम नैवान्यः स्वरूपप्रथनं हि सः ।  
स्वरूपं चात्मनः संविन्नान्यत्… ॥" (तं।आ। १।१५६)  

इत्यादि प्रागुक्तम् ॥ ननु पौनःपुन्येनैवम्भावनया किं स्यात्?--  
इत्याशङ्क्याह--  


तापनिर्घर्षसेकादिपारम्पर्येण वह्निताम् ॥ १६-९३ ॥  

यथायोगोलको याति गुरुरेवं शिवात्मताम् ।  
ततः पुरःस्थितं यद्वा पुरोभावितविग्रहम् ॥ १६-९४ ॥  

परोक्षदीक्षणे यद्वा दर्भाद्यैः कल्पिते मृते ।  
शिष्ये वीक्ष्यार्च्य पुष्पाद्यैर्न्यसेदध्वानमस्य तम् ॥ १६-९५ ॥  

येनाध्वना मुख्यतया दीक्षामिच्छति दैशिकः ।  


पुरःस्थितमिति--साक्षाद्वीक्षणे । परोक्षेति--देशान्तरस्थतया ।   
मृत इति--मरणे सति--इत्यर्थः ॥ मुख्यतामेव दर्शयति--  


तं देहे न्यस्य तत्रान्तर्भाव्यमन्यदिति स्थितिः ॥ १६-९६ ॥  


अनेन च शिष्यदेहेऽध्वन्यासविधिरुक्तः ॥ ९६ ॥  

इदानीं तु शोध्यशोधकयोर्वैचित्र्यमभिधत्ते--  


शोध्याध्वनि च विन्यस्ते तत्रैव परिशोधकम् ।  
न्यसेद्यथेप्सितं मन्त्रं शोध्यौचित्यानुसारतः ॥ १६-९७ ॥  

क्वचिच्छोध्यं त्वविन्यस्य शोधकन्यासमात्रतः ।  
स्वयं शुद्ध्यति संशोध्यं शोधकस्य प्रभावतः ॥ १६-९८ ॥  


यथेप्सितमिति--गुरोः शिष्यस्य वा । शोध्यौचित्यानुसारत इति--  

"योजयेन्नेश्वरादूर्ध्वं पिवन्यादिकमष्टकम् ।" (मा। वि। ९।७३)  

इत्याद्युक्तं शोध्यानुगुण्यमनुसृत्य--इत्यर्थः । प्रभावत इति--  
यदुक्तम्--  

"अचिन्त्या मन्त्रशक्तिर्वै परमेशमुखोद्भवा ।" (स्व। ४।१५१)   

इति ॥९८ ॥  

तत्र शोध्यस्यैव तावद्वैचित्र्यमभिधातुमाह--  


अपरं परापरं च परं च विधिमिच्छया ।  
तद्योजनानुसारेण श्रित्वा न्यासः षडध्वनः ॥ १६-९९ ॥  


तद्योजनेति--तच्छब्देन अपरादिविधिपरामर्शः ॥९९ ॥  

कथं चास्य देहन्यासः--इत्याह--  


ललाटान्तं वेदवसौ रन्ध्रन्तं रसरन्ध्रके ।  
वसुखेन्दौ द्वादशान्तमित्येष त्रिविधो विधिः ॥ १६-१०० ॥  

क्रमेण कथ्यते दृष्टः शास्त्रे श्रीपूर्वसञ्ज्ञिते ।  


वेदवसाविति--चतुरशीतावङ्गुलानाम् । रसरन्ध्रक इति--षण्णवतौ ।   
वसुखेन्दाविति--अष्टोत्तरे शते ॥   

तमेव तत्त्वोपक्रममाह--  


तत्र तत्त्वेषु विन्यासो गुल्फान्ते चतुरङ्गुले ॥ १६-१०१ ॥  

धरा जलादिमूलान्तं प्रत्येकं द्व्यङ्गुलं क्रमात् ।  
रसश्रुत्यङ्गुलं नाभेरूर्ध्वमित्थं षडङ्गुले ॥ १६-१०२ ॥  

पुंसः कलान्तं षट्तत्त्का प्रत्येकं त्र्यङ्गुले क्षिपेत् ।  
अष्टादशाङ्गुलं त्वेवं कण्ठकूपावसानकम् ॥ १६-१०३ ॥  

सदाशिवान्तं मायादिचतुष्कं चतुरङ्गुले ।  
प्रत्येकमित्यब्धिवसुसङ्ख्यमालिकदेशतः ॥ १६-१०४ ॥  

शिवतत्त्वं ततः पश्चात्तेजोरूपमनाकुलम् ।  
सर्वेषां व्यापकत्वेन सबाह्याभ्यन्तरं स्मरेत् ॥ १६-१०५ ॥  

जलात् ध्यन्तं सार्धयुग्मं मूलं त्र्यङ्गुलमित्यतः ।  
द्वादशाङ्गुलताधिक्याद्विधिरेष परापरः ॥ १६-१०६ ॥  

जलात् ध्यन्तं त्र्यङ्गुले चेदव्यक्तं तु चतुष्टये ।  
तच्चतुर्विंशत्याधिक्यात्परोऽप्यष्टशते विधिः ॥ १६-१०७ ॥  


रसश्रुतीति--जलादिमूलान्तं तत्त्वत्रयोविंशतेर्द्वङ्गुलत्वात्   
षट्चत्वारिंशदङ्गुलम्--इत्यर्थः । नाभेरूर्ध्वं षडङ्गुल इति--  
तत्पर्यन्तम्--इत्यर्थः । एवमिति--षण्णां प्रत्येकं त्र्यङ्गुलत्वात् ।   
प्रत्येकं चतुरङ्गुलम् इति येन चतुर्णां चतुरङ्गुलतया   
षोडशाङ्गुलानि भवन्तीति । अब्धिवस्विति--चतुरशीतिः । आ   
अलिकदेशत  
इति--ललाटदेशान्तमित्यर्थः । अत्रैव जलाद् बुद्ध्यन्तं   
तत्त्वद्वाविंशतेः प्रत्येकमर्धस्य सकलस्य चाङ्गुलस्य द्वयस्य   
चाधिक्यात् परापरे परे च विधौ द्वादश चतुर्विंशतिश्चाङ्गुलानि   
अधिकीभवन्तीति षण्णवतिरष्टोत्तरं शतं चाङ्गुलानां   
भवतीत्युक्तं जलाद्ध्यन्तमिति । यदुक्तम्--  

"अपरोऽयं विधिः प्रोक्तः परापरमतः शृणु ।  
पूर्ववत्पृथिवीतत्त्वं विज्ञेयं चतुरङ्गुलम् ॥  

सार्धद्व्यङ्गुलमानानि धिषणान्तानि लक्षयेत् ।  
प्रधानं त्र्यङ्गुलं ज्ञेयं शेषं पूर्ववदादिशेत् ॥  

परेऽपि पूर्ववत्पृथ्वी त्र्यङ्गुलान्यपराणि च ।  
चतुष्पर्वप्रधानञ्च शेषं पूर्ववदाश्रयेत् ॥" (मा।वि। ६।२७)  

इति ॥१०७ ॥  


नन्वेवं त्रिविधमाने किं प्रमाणम् ?--इत्याशङ्क्याह--  


त्रिविधोन्मानकं व्यक्तं वसुदिग्भ्यो रविक्षयात् ।  
मयतन्त्रे तथाचोक्तं तत्तत्स्वफलवाञ्छया ॥ १६-१०८ ॥  


वसुदिग्भ्य इति--अष्टोत्तराच्छतात् । रविक्षयादिति आवर्तनीयम् । तेन   
द्वादशानां द्वादशानामङ्गुलानां क्षयात्--इत्यर्थः ॥१०८ ॥  

एवं सामस्त्येन तत्त्वानां न्यासमभिधाय, व्यस्तत्वेनाप्याह--  


नवपञ्चचतुस्त्र्येकतत्त्वन्यासे स्वयं धिया ।  
न्यासं प्रकल्पयेत्तावत्तत्त्वान्तर्भावचिन्तनात् ॥ १६-१०९ ॥  

कलापञ्चकवेदाण्डन्यासोऽनेनैव लक्षितः ।  


तत्र नवतत्त्वन्यासे प्रकृतिः पञ्चाशत्सु अङ्गुलेषु, पुरुषस्त्रिषु,   
नियतिर्नवसु, कालः षट्सु, मायाविद्येशसदाशिवाः चतुर्षु चतुर्षु,  
शिवस्तु व्यापकतयेति । पञ्चतत्त्वन्यासे तु धरा चतुर्षु अङ्गुलेषु,   
जलं षट्चत्वारिंशत्सु, तेजो द्वाविंशतिषु, वायुर्द्वादशसु,   
आकाशो व्यापकतयेत्यपरोऽयं विधिः । यदुक्तम्--  

"अधुना पञ्च तत्त्वानि यथा देहे तथोच्यते ।  
नाभेरूर्ध्वं तु यावत्स्यात्पर्वषष्ट्कमनुक्रमात् ॥  

धरातत्त्वेन गुल्फान्तं व्याप्तं शेषमिहाम्बुना ।  
द्वाविंशतिश्च पर्वाणि तदूर्ध्वं तेजसा वृतम् ॥  

तस्माद् द्वादश पर्वाणि वायुव्याप्तिरुदाहृता ।  
आकाशान्तं परं शान्तं सर्वेषां व्यापकं स्मरेत् ॥" (मा। वि।   
६।९)   

इतरत्र विधिद्वये तु जलतत्त्व एव द्वादश   
द्वादशाङ्गुलान्यधिकीभवन्ति इति विकल्पनीयम् ।   
पृथ्वीप्रकृतिमायाशक्तिलक्षणचतुस्तत्त्वन्यासेऽपि एवमेव विधिः ।   
त्रितत्त्वन्यासे तु आत्मतत्त्वं द्वासप्ततिष्वङ्गुलेषु, विद्यातत्त्वं   
द्वादशसु, शिवतत्त्वं तु व्यापकतयेति । तदुक्तम्--  

"त्रिखण्डे कण्ठपर्यन्तमात्मतत्त्वमुदाहृतम् ।  
विद्यातत्त्वमतोर्ध्वं तु शिवतत्त्वं तु पूर्ववत् ॥" (मा।वि। ६।१०)   

इति । तावतामिति--अवशिष्टानाम् । अनेनेति--पञ्चचतुस्तत्त्वन्यासेनैव   
॥  

नन्वस्तु एवं त्रिविधं मानम्, ललाटाद्यन्तं त्रेधावस्थानमस्येति   
कुतस्त्यम् ?--इत्याशङ्क्याह--   


उक्तं च त्रिशिरस्तन्त्रे स्वाधारस्थं यथास्थितम् ॥ १६-११० ॥  

द्वादशाङ्गुलमुत्थानं देहातीतं समं ततः ।  
द्वासप्ततिर्दश द्वे च देहस्थं शिरसोऽन्ततः ॥ १६-१११ ॥  

पादादारभ्य सुश्रोणि अनाहतपदावधि ।  


इह पादादारभ्य शिरसोऽन्ते नादान्तपदं यावत् ललाटपर्यन्तं   
द्वासप्ततिर्दश द्वे च चतुरशीतिरङ्गुलानि देहस्थमपरं मानम्--  
इत्यर्थः । एवं यथास्थितमपरं मानमवलम्ब्य स्वाधारे   
मुण्डव्योम्नि स्थितं ब्रह्मरन्ध्रन्तं द्वादशाङ्गुलमुत्थानं   
षण्णवत्यङ्गुलं परापरं मानमिति यावत् । ततोऽपि देहातीतं   
द्वादशान्तं यावत् समं द्वादशाङ्गुलमेवोत्थानं येनाष्टोत्तरं   
शतमङ्गुलानां परं मानं स्यात् ॥  

ननु देहस्यैवं माने वक्तुमुपक्रान्ते कथं तदतीतेऽपि तदुच्येत्?--  
इत्याशङ्क्याह--  


देहातीतेऽपि विश्रान्त्या संवित्तेः कल्पनावशात् ॥ १६-११२ ॥  

देहत्वमिति तस्मात्स्यादुत्थानं द्वादशाङ्गुलम् ।  
इति निर्णेतुमत्रैतदुक्तमष्टोत्तरं शतम् ॥ १६-११३ ॥  


परस्याः संविदो हि देहातीतेऽपि विश्रान्त्या काल्पनिकं   
देहत्त्वमस्तीति तस्मात् ब्रह्मरन्ध्रदपि द्वादशाङ्गलमुत्थानं   
देहतयैव स्यादिति  
निर्णेतुमेतदत्र श्रीत्रिशिरोभैरवे परमष्टोत्तरशतात्मकमुक्तम्--  
इत्यर्थः ॥ ११३ ॥  

एवं तात्त्वं न्यासमभिधाय, भौवनमप्याह--  


पुरन्यासोऽथ गुल्फान्तं भूः पुराण्यत्र षोडश ।  
तस्मादेकाङ्गुलव्याप्त्या प्रत्येकं लकुलादितः ॥ १६-११४ ॥  

द्विरण्डान्तं त्र्यङ्गुलं तु च्छगलाण्डमथाब्धिषु ।  
देवयोगाष्टके द्वे हि प्रत्येकाङ्गुलपादतः ॥ १६-११५ ॥  

इति प्रधानपर्यन्तं षट्चत्वारिंशदङ्गुलम् ।  
षट्पञ्चाशत्पुराणीत्थं प्राग्धरायां तु षोडश ॥ १६-११६ ॥  

ततोऽप्यर्धाङ्ङ्गुलव्याप्त्या षट्पुराण्यङ्गुलत्रये ।  
चत्वारि युग्म एकस्मिन्नेकं च पुरमङ्गुले ॥ १६-११७ ॥  

सरागे पंस्पुराणीशसङ्ख्यानीत्थं षडङ्गुले ।  
क्रोधेशपुरमेकस्मिन्द्वये चाण्डमियं च वित् ॥ १६-११८ ॥  

संवर्तज्योतिषोरेवं कलातत्त्वगयोः क्रमात् ।  
शूरपञ्चान्तपुरयोर्नियतौ चैकयुग्मता ॥ १६-११९ ॥  


षोडशेति--चतुर्षु अङ्गुलेषु प्रत्येकमङ्गुलचतुर्भागव्याप्त्या ।   
द्विरण्डान्तमिति--एकोनचत्कारशम् । छगलाण्डमिति--चत्कारशत्तमम् ।  
अब्धिष्विति--चतुर्षु अङ्गुलेषु । एषामत्र विभागः   
प्रत्येकाङ्गुलपादत इति । षोडशेति--पुराणि अर्थादङ्गुलान्यपि   
चत्वारि । षट् पुराणीति--पुंस्तत्त्वगतानि । चत्वारीति--  
प्रचण्डादिसम्बन्धीनि । युग्म इति--अङ्गुलद्वये । एकमिति--  
एकशिवसम्बन्धि । ईश्वरसङ्ख्यानीति एकादश ।  
एकस्मिन्निति--अङ्गुले । द्वय इति--अङ्गुलयोः । चाण्डमिति--  
चण्डसम्बन्धि । विदिति--विद्या । एवमिति--संवर्तपुरमेकाङ्गुलम्,   
ज्योतिष्पुरं द्व्यङ्गुलम् । एकयुग्मतेति--शूरपुरमेकाङ्गुलम्,   
पञ्चान्तकपुरं--द्व्यङ्गुलम् ॥ ११९ ॥  

विद्यादौ त्रये चागमोऽपि एतामेव व्याख्यां सहते इति दर्शयितुमाह--  


श्रीपूर्वशास्त्रे तच्चोक्तं परमेशेन शम्भुना ।  
उत्तरादिक्रमाद्द्व्येकभेदो विद्यादिके त्रये ॥ १६-१२० ॥  


विद्यादौ हि तत्त्वत्रये द्वे द्वे पुरे, तत्र उत्तरमूर्ध्वगं पुरं   
द्व्यङ्गुलमधस्तनं त्वेकाङ्गुलमिति प्रतितत्त्वं त्रीण्यङ्गुलानि   
यावत्त्रिष्वेतेषु नवेति ॥ १२० ॥  

ननु कथमत्रैषां व्यत्ययेनोपदेशः ?--इत्याशङ्क्याह--  


असारत्वात्क्रमस्यादौ नियतिः परतः कला ।  
अथवान्योन्यसञ्ज्ञाभ्यां तत्त्वयोर्व्यपदेश्यता ॥ १६-१२१ ॥  

एकवीरशिखेशश्रीकण्ठाः काले त्रयस्त्रये ।  
कालस्य पूर्वं विन्यासो नियतेरभिधीयते ॥ १६-१२२ ॥  

अथवान्योन्यसञ्ज्ञाभिर्व्यपदेशो हि दृश्यते ।  


एतदेवोपोद्बलयितुं पुनरप्युक्तं--कालस्येत्यादि ॥  

एतदेव सञ्चिनोति--   


एवं पुमादिषट्तत्त्वी विन्यस्ताष्टादशाङ्गुले ॥ १६-१२३ ॥  

ततोऽप्यङ्गुष्ठमात्रान्तं मायातत्त्वस्थमष्टकम् ।  
प्रत्येकमर्धाङ्ङ्गुलतः स्यादङ्गुलचतुष्टये ॥ १६-१२४ ॥  

इत्थं द्व्यक्ष्णि पुराण्यष्टाविंशतिः पुरुषान्निशि ।  
पुरत्रयं द्वयोस्त्र्यंशन्यूनाङ्गुलमिति क्रमात् ॥ १६-१२५ ॥  

द्वयोर्द्वयं पञ्चपुरी वैद्यीये चतुरङ्गुले ।  
तत एशपुराण्यष्टौ चतुष्केऽर्धाङ्ङ्गुलक्रमात् ॥ १६-१२६ ॥  

ततस्त्रीणि द्वये द्वे च द्वयोरित्थं चतुष्टये ।  
सादाशिवं पञ्चकं स्यादित्थं वस्वेककं रवौ ॥ १६-१२७ ॥  


इत्थमिति--अष्टादशानां चतुर्णां च एकीकारात्मना प्रकारेण--  
इत्यर्थः । द्व्यक्ष्णीति द्वाविंशतावङ्गुलयोः । अङ्गुलद्वये हि   
षोडशधा विभक्ते प्रतिपुरं भागद्वयं मानमित्युक्तम्--  
त्र्यंशन्यूनाङ्गुलमिति क्रमादिति । त्रीणीति--पुराणि । द्वय   
इत्यङ्गुलयोः । तच्च त्र्यंशन्यूनाङ्गुलमानेनेत्यपेक्षणीयम् ।  
वस्वेककमिति--अष्टादश पुराणि । रवावित्यङ्गुलद्वादशके ॥१२७ ॥  

एतदेवोभयथापि सङ्कलयति--  


षोडशकं रसविशिखं वसुद्विकं वसुशशीति पुरवर्गाः ।  
वेदा रसाब्धि युग्माक्षि च रवयस्तत्र चाङ्गुलाः क्रमशः ॥ १६-१२८   
॥  


रसविशिखमिति षट्पञ्चाशत् । वसुद्विकम् अष्टाविंशतिः ।   
वसुशशी इत्यष्टादश । वेदाः चत्वारः । रसाब्धीति   
षट्चत्वारिंशत् । युग्माक्षि द्वाविंशतिः । रवयो द्वादश ॥१२८ ॥  

एवं चेदं सिद्धम्--इत्याह--  


अष्टादशाधिकशतं पुराणि देहेऽत्र चतुरशीतिमिते ।  
विन्यस्तानि तदित्थं शेषे तु व्यापकं शिवं तत्त्वम् ॥ १६-१२९ ॥  

इति विधिरपरः कथितः परापराख्यो रसश्रुतिस्थाने ।  
अष्टशरं सङ्ख्यानं खमुनिकृतं तत्परे विधौ ज्ञेयम् ॥ १६-१३० ॥  

रसश्रुतिस्थान इति षट्चत्वारिंशदात्मनि ।  


अष्टशरमिति अष्टपञ्चाशत्--द्वादशानामाधिक्यात् । खमुनीति--  
चतुर्विंशतेराधिक्यात् ॥१३० ॥  

ननु कथं चात्र द्वादशानां चतुर्विशतेर्वा अङ्गुलानामाधिक्यम् ?--  
इत्याशङ्क्याह--  


लकुलादेर्योगाष्टकपर्यन्तस्यात्र भुवनपूगस्य ।  
अधिकीकुर्याद् गणनावशेन भागं विधिद्वये क्रमशः ॥ १६-१३१ ॥  


भुवनपूगस्येति--षट्पञ्चाशदात्मनः । भागमिति--परापरे विधौ   
किञ्चिदंशाधिकपञ्चभागलक्षणम् । परे तु   
किञ्चिदंशन्यूनार्धाङ्ङ्गुललक्षणम् ॥१३१ ॥  

एवं भुवनाध्वनो न्यासमभिधाय पदाध्वनोऽप्याह--  


अपरादिविधित्रैतादथ न्यासः पदाध्वनः ।  
पूर्वं दशपदी चोक्ता स्वतन्त्रा न्यस्यते यदा ॥ १६-१३२ ॥  

तयैव दीक्षा कार्या चेत्तदेयं न्यासकल्पना ।  
तत्त्वादिमुख्यतायोगाद्दीक्षायां तु पदावली ॥ १६-१३३ ॥  

तत्तत्त्वाद्यनुसारेण तत्रान्तर्भाव्यते तथा ।  
स्वप्रधानत्वयोगे तु दीक्षायां पदपद्धतिम् ॥ १६-१३४ ॥  

न्यस्येत्क्रमेण तत्त्वादिवदनानवलोकिनीम् ।  


पूर्वमिति--एकादशाह्निकादौ । स्वतन्त्रेति--प्रधाना । तत्रेति--  
तत्त्वादौ । तथेति--दशधात्वेन । स्वप्रधानत्वयोग   
एवोपोद्बलितस्तत्त्वादिवदनानवलोकिनीमिति ॥  

तदेवाह--   


चतुर्ष्वष्टासु चाष्टासु दशस्वथ दशस्वथ ॥ १६-१३५ ॥  

दशस्वथो पञ्चदशस्वथ वेदशरेन्दुषु ।  
धरापदान्नवपदीं मातृकामालिनीगताम् ॥ १६-१३६ ॥  

योजयेद् व्याप्तृ दशमं पदं तु शिवसञ्ज्ञितम् ।  
धरापदं वर्जयित्वा पञ्च यानि पदानि तु ॥ १६-१३७ ॥  

विधिद्वयं स्यान्निक्षिप्य द्वादश द्वादशाङ्गुलान् ।  


वेदाः चत्वारः । शरेन्दवः पञ्चदश । तत्र संहारक्रमेण   
एकाक्षरं चतुरक्षरं द्वयम्, पञ्चाक्षरं त्रयम्, एकं च   
द्व्यक्षरम्, त्र्यक्षरं चेति नवपद्याः विभागः । तदुक्तम्--   

"चतुरङ्गुलमाद्यं तु द्वे चान्येऽष्टाङ्गुले पृथक् ॥  

दशाङ्गुलानि त्रीण्यस्मादेकं पञ्चदशाङ्गुलम् ।  
चतुर्भिरधिकैश्चान्यद् व्यापकं नवमं महत् ॥" (मा।वि। ६।२०)   

इति । अत्र च चतुर्भिरङ्गुलैरन्यदष्टमं द्व्यक्षरं पदम्,   
अधिकैरवशिष्टैः पञ्चदशभिरङ्गुलैश्च नवमं त्र्यक्षरम्,  
महत्षोडशाक्षरं दशमं च व्यापकमिति व्याख्यानायोक्तम्--  
वेदशरेन्दुष्विति शिवसञ्ज्ञितं दशमं पदं व्याप्त्रिति च ।   
यत्पुनरनेन पञ्चिकायां व्याख्यातम्--त्र्यधिकैश्चतुर्भिः   
सप्ताङ्गुलव्याप्त्या अष्टमं पदं पारिशिष्ट्यात्   
द्वादशाङ्गुलव्याप्त्या च नवममिति, तत्   
तत्त्वक्रमसाम्यापादनहेवाकिनां केषाञ्चन मतमिति । नहि   
सर्वसर्विकया एतदापादयितुं पार्यते इति किमशक्यार्थाभिनिवेशेन ।   
तथाहि--भौवने न्यासे द्व्यङ्गुलत्वेऽपि च्छगलाण्डभुवनस्य   
त्र्यङ्गुलत्वमुक्तं कथं सङ्गच्छताम् । भुवनानि हि   
तत्त्वैर्व्याप्यन्ते, न तु तानि तैः । नाप्येषां   
नियततत्त्वगतत्वेनावस्थितेः तत्त्वान्तरेषु अवस्थानं वक्तुं   
न्याय्यमित्यलं बहुना । पञ्चेति षट्चत्वारिंशदङ्गुलगतानि ।   
निक्षिप्येत्यर्थात् तेष्वेव पञ्चसु पदेषु ॥  

एतदेवान्यत्राप्यतिदिशति--  


मन्त्राध्वनोऽप्येष एव विधिर्विन्यासयोजने ॥ १६-१३८ ॥  

व्याप्तिमात्रं हि भिद्येतेत्युक्तं प्रागेव तत्तथा ।  


प्रागिति--एकादशाह्निकादौ ॥  

इदानीं वर्णाध्वानमभिधातुमाह--  


वर्णाध्वनोऽथ विन्यासः कथ्यतेऽत्र विधित्रये ॥ १६-१३९ ॥  

एकं चतुर्षु प्रत्येकं द्वयोरङ्गुलयोः क्रमात् ।  
त्रयोविंशतिवर्णी स्यात् षड्वर्ण्येकैकशस्त्रिषु ॥ १६-१४० ॥  

प्रत्येकमथ चत्वारश्चर्तुष्विति विलोमतः ।  
मालिनीमातृकार्णाः स्युर्व्याप्तृ शैवं रसेन्दुतः ॥ १६-१४१ ॥  

वर्जयित्वाद्यवर्णं तु तत्त्ववत्स्याद्रवीन्रवीन् ।  
तां त्रयोविंशतौ वर्णेष्वप्यन्यत्स्याद्विधिद्वयम् ॥ १६-१४२ ॥  


एकमिति क्ष ह च यद्वक्ष्यति विलोमत इति । एकैकश इति त्रिष्विति--येन   
त्रिषु षोढा गणनादष्टादशाङ्गुलानि भवन्ति । एवं चतुर्ष्वपि   
चतुर्धा गणनात् षोडशाङ्गुलानि स्युः--इत्युक्तम्--प्रत्येकं चतुर्षु   
चत्वार इति । रसेन्दुत इति षोडशार्णरूपम्--इत्यर्थः ।   
अन्यद्विधिद्वयं स्यात्--इति समन्वयः । तत्त्ववदिति--यदुक्तम्--  
समनन्तरमेव  

"जलाद्ध्यन्तं सार्धयुग्मं… ।" (१०६)  

इत्यादि ॥१४२ ॥  

अत एव श्रीपूर्वशास्त्रे तत्त्वेषु एवैतदादावुपदिष्टम्, अनन्तरं तु   
तदेव पदादावतिदिष्टम्--इत्याह--  


श्रीपूर्वशास्त्रे तेनादौ तत्त्वेषूक्तं विधित्रयम् ।  
अतिदिष्टं तु तद्भिन्नाभिन्नवर्णद्वये समम् ॥ १६-१४३ ॥  


तत्रत्यमेवातिदेशवाक्यं पठति--  


द्विविधोऽपि हि वर्णानां षड्वधो भेद उच्यते ।  
तत्त्वमार्गविधानेन ज्ञातव्यः परमार्थतः ॥ १६-१४४ ॥  

उपदेशातिदेशाभ्यां यदुक्तं तत्पदादिषु ।  
भूयोऽतिदिष्टं तत्रैव शास्त्रेऽस्मद्धृदयेश्वरे ॥ १६-१४५ ॥  


मातृकामालिनीगतत्वेन द्विविधोऽपि वर्णानां यो भेदः प्रत्येकं   
वर्णपदमन्त्रव्याप्त्या षड्विध उच्यते, स पूर्वोक्तक्रमेण   
तत्त्वमार्गविधिना वस्तुतो ज्ञातव्यः--इति वाक्यार्थः ।   
अस्मद्धृदयेश्वर इत्यनेन अत्रैव विश्रान्तिस्थानत्वं कटाक्षितम्   
॥१४५॥  

तदेवाह--   


पदमन्त्रकलादीनां पूर्वसूत्रानुसारतः ।  
त्रितयत्वं प्रकुर्वीत तत्त्ववर्णोक्तवर्त्मना ॥ १६-१४६ ॥  

उक्तं तत्पदमन्त्रेषु कलास्वथ निरूप्यते ।  


पदादीनां   

"पादाधः पञ्च भूतानि… ।" (मा।वि। ६।२)  

इत्यादिसूत्राण्यनुसृत्य तत्त्वाद्युक्तवर्त्मना परपरापरापरत्वेन   
त्रिभेदभिन्नत्वं विदध्यात्--इत्यर्थः । उक्तमित्यनन्तरमेव ॥  

तदेवाह--   


चतुर्षु रसवेदे द्वाविंशतौ द्वादशस्वथ ॥ १६-१४७ ॥  

निवृत्त्याद्याश्चतस्रः स्युर्व्याप्त्री स्याच्छान्त्यतीतिका ।  
द्वितीयस्यां कलायां तु द्वादश द्वादशाङ्गुलान् ॥ १६-१४८ ॥  

क्रमात्क्षिप्त्वा विधिद्वैतं परापरपरात्मकम् ।  
चतुरण्डविधिस्त्वादिशब्देनेह प्रगृह्यते ॥ १६-१४९ ॥  

कलाचतुष्कवत्तेन तस्मिन्वाच्यं विधित्रयम् ।  


द्वितीयस्यामिति--षट्चत्वारिंशदङ्गुलगतायाम् । आदिशब्देनेति--  
श्रीपूर्ववाक्यगतेन ॥  

एवं शोध्यवैचित्र्यमुपसंहरन् शोधकवैचित्र्यमभिधातुमाह--  


एवं षड्वधमध्वानं शोध्यशिष्यतनौ पुरा ॥ १६-१५० ॥  

न्यस्यैकतममुख्यत्वान्न्यस्येच्छोधकसम्मतम् ।  


शोधकसम्मतमिति--शोधकतयाभिमतं मन्त्रविशेषम्--इत्यर्थः ॥  
तदेवाह--   


अध्वन्यासनमन्त्रौघः शोधको ह्येक आदितः ॥ १६-१५१ ॥  

शब्दराशिर्मालिनी च समस्तव्यस्ततो द्विधा ।  
एकवीरतया यद्वा षट्कं यामलयोगतः ॥ १६-१५२ ॥  

पञ्चवक्त्री शक्तितद्वद्भेदात्षोढा पुनर्द्विधा ।  
एकाकियामलत्वेनेत्येवं सा द्वादशात्मिका ॥ १६-१५३ ॥  

षडङ्गी सकलान्यत्वाद् द्विविधा वक्त्रवत्पुनः ।  
द्वादशत्वेन गुणिता चतुर्विंशतिभेदिका ॥ १६-१५४ ॥  

अघोराद्यष्टके द्वे च तृतीयं यामलोदयात् ।  
मातृसद्भावमन्त्रश्च केवलः श्रुतिचक्रगः ॥ १६-१५५ ॥  

एकद्वित्रिचतुर्भेदान्त्रयोदशभिदात्मकः ।  
एकवीरतया सोऽयं चतुर्दशतया स्थितः ॥ १६-१५६ ॥  


तत्रासनमन्त्रौघस्तावत् अध्वनि तद्योजनान्यथानुपपत्त्या   
प्रथममेकः शोधकः, शब्दराशिश्च व्यस्तसमस्ततया द्विप्रकारः,   
एवं मालिन्यपीति चत्वारो भेदाः । एकवीरतयेति- एककस्य   
स्वस्वरूपमात्रविश्रान्तिमयत्वात् । यामलयोगत इति- परस्परौन्मुख्ये   
चमत्कारतारतम्यात्, येन षण्णां क्षुब्धाक्षुब्धतया द्वादश ।   
एषामेव षण्णां वक्त्रैरेकाकितया यामलतया वा गृहीतैर्द्वादश   
। एतदङ्गानामेव द्वादशधात्वे सकलनिष्कलतया चतुर्विंशतिः ।   
तृतीयमित्यष्टकम्, तेनात्र अष्टकत्रयम् । केवल इति--निरुपाधित्वात्,   
अत एव सर्वत्रानाख्यतयोक्तः । श्रुतीति--चत्वारि सृष्ट्यादीनि   
चक्राणि, तेन सृष्ट्यनाख्यादितया चतुष्प्रकारः ॥१५६ ॥  

न चायमेतावन्मात्रभेद एव--इत्याह--  


अनामसंहृतिस्थैर्यसृष्टिचक्रं चतुर्विधम् ।  
देवताभिर्निजाभिस्तन्मातृसद्भाववृंहितम् ॥ १६-१५७ ॥  

इत्थं शोधकवर्गोऽयं मन्त्राणां सप्ततिः स्मृता ।  
षडर्धशास्त्रेषु श्रीमत्सारशास्त्रे च कथ्यते ॥ १६-१५८ ॥  

अघोराद्यष्टकेनेह शोधनीयं विपश्चिता ।  
अथवैकाक्षरामन्त्रैरथवा मातृकाक्रमात् ॥ १६-१५९ ॥  

भैरवीयहृदा वापि खेचरीहृदयेन वा ।  
भैरवेण महादेवि त्वथ वक्त्राङ्गपञ्चकैः ॥ १६-१६० ॥  

येन येन हि मन्त्रेण तन्त्रेऽस्मिन्नुद्भवः कृतः ।  
तेनैव दीक्षयेन्मन्त्री इत्याज्ञा पारमेश्वरी ॥ १६-१६१ ॥  

एवं शोधकभेदेन सप्ततिः कीर्तिता भिदः ।  
शोध्यन्यासं विना मन्त्रैरेतैर्दीक्षा यदा भवेत् ॥ १६-१६२ ॥  

तदा सप्ततिधा ज्ञेया जननादिविवर्जिता ।  


मन्त्रैरिति बहुवचनात् परादिसम्बन्धिभिस्त्रिभिः--इत्यर्थः ।   
भैरवीयहृदेति--मातृसद्भावमन्त्रेण । खेचरीहृदयेनेति--  
पिण्डनाथेन । भैरवेणेति--नवात्माद्यन्यतमेन । येन येनोद्भवः  
कृत इति--य एवाभीप्सितः--इत्यर्थः ॥  

एवं शोध्यशोधकवैचित्र्यमभिधाय तन्महिमोपनतां   
दीक्षाभिदमभिधातुमाह--  


शोध्यभेदोऽथ वक्तव्यः सङ्क्षेपात्सोऽपि कथ्यते ॥ १६-१६३ ॥  


शोध्यभेदमेवाह--  


एकत्रिपञ्चषट्त्रिंशद्भेदात्तात्त्वश्चतुर्विधः ।  
पञ्चैकभेदाच्चाध्वानस्तथैवाण्डचतुष्टयम् ॥ १६-१६४ ॥  

एवं दशविधं शोध्यं त्रिंशद्धा तद्विधित्रयात् ।  
शोध्यशोधकभेदेन शतानि त्वेकविंशतिः ॥ १६-१६५ ॥  

अत्रापि न्यासयोगेन शोध्येऽध्वनि तथाकृतेः ।  
शतैकविंशतिभिदा जननाद्युज्झिता भवेत् ॥ १६-१६६ ॥  

जननादिमयी तावत्येवं शतदृशि श्रुतिः ।  
स्यात्सप्तत्यधिका सापि द्रव्यविज्ञानभेदतः ॥ १६-१६७ ॥  

द्विधेति पञ्चाशीतिः स्याच्छतान्यधिकखाब्धिका ।  
भोगमोक्षानुसन्धानाद् द्विविधा सा प्रकीर्तिता ॥ १६-१६८ ॥  

अशुभस्यैव संशुद्ध्या शुभस्याप्यथ शोधनात् ।  
द्विधा भोगः शुभे शुद्धिः कालत्रयविभेदिनि ॥ १६-१६९ ॥  

एकद्विसामस्त्यवशात्सप्तधेत्यष्टधा भुजिः ।  
गुरुशिष्यक्रमात्सोऽपि द्विधेत्येवं विभिद्यते ॥ १६-१७० ॥  

प्रत्यक्षदीक्षणे यस्माद् द्वयोरेकानुसन्धितः ।  
तादृग्दीक्षाफलं पूर्णं विसंवादे तु विप्लवः ॥ १६-१७१ ॥  

परोक्षमृतदीक्षादौ गुरुरेवानुसन्धिमान् ।  
क्रियाज्ञानमहिम्ना तं शिष्यं धाम्नीप्सिते नयेत् ॥ १६-१७२ ॥  

अविभिन्ने क्रियाज्ञाने कर्मशुद्धौ तथैव ते ।  
अनुसन्धिः पुनर्भिन्नः कर्म यस्मात्तदात्मकम् ॥ १६-१७३ ॥  

श्रीमत्स्वच्छन्दशास्त्रे च वासनाभेदतः फलम् ।  
शिष्याणां च गुरोश्चोक्तमभिन्नेऽपि क्रियादिके ॥ १६-१७४ ॥  

भोगस्य शोधकाच्छोध्यादनुसन्धेश्च तादृशात् ।  
वैचित्र्यमस्ति भेदस्य वैचित्र्यप्राणता यतः ॥ १६-१७५ ॥  


पञ्चेति--तत्त्वाध्वावशिष्टाः, शोध्यशोधकभेदेनेति--त्रिंशतः   
शोध्यानां सप्तत्या शोधकैर्भेदेनेह । सप्ततीति--प्रागुक्ता   
शोधकसम्बन्धिनी । एवं सप्तत्यधिकानि द्वाचत्वारिंशच्छतानि ।   
द्रव्येति--अनेन क्रिया लक्ष्यते । खम् शून्यम्, अब्धयश्चत्वारः, तेन   
चत्वारिंशदधिकानि पञ्चाशीतिः शतानि । अशुभस्यैवेति--  
लोकधर्मिणः । शुभस्यापीति--शिवधर्मिणः । सप्तधेति--शुभस्य हि  
शुद्धावतीतवर्तमानभाविभेदादेकैकभेदास्त्रयः,   
अतीतवर्तमानातीतवर्तमानभावित्वेन द्विकभेदा अपि त्रयः,   
सामस्त्येन चैक इति । अष्टधेति--अशुभस्य शुद्ध्या सह । सोऽपीति--  
गुरुः । एवं विभिद्यत इति--वक्ष्यमाणेन क्रमेण । विसंवाद इति-   
द्वयोरपि भिन्नानुसन्धानात्मनि । गुरुरेवेति--शिष्यस्य दिगन्तरस्थत्वात्   
मृतत्वाच्च । तथैवेति--अभिन्ने । तदात्मकमिति--अनुसन्ध्यनुप्राणितम्   
॥१७५ ॥  

तत्र शोधकवैचित्र्यमेव दर्शयति--  


तथाहि वक्त्रैर्यस्याध्वा शुद्धस्तैरेव योजितः ।  
भोक्तुमिष्टे क्वचित्तत्त्वे स भोक्ता तद्बलान्वितः ॥ १६-१७६ ॥  

शुभानां कर्मणां चात्र सद्भावे भोगचित्रता ।  
तादृगेव भवेत्कर्मशुद्धौ त्वन्यैव चित्रता ॥ १६-१७७ ॥  

भोगश्च सद्य उत्क्रान्त्या देहेनैवाथ सङ्गतः ।  
तदैवाभ्यासतो वापि देहान्ते वेत्यसौ चतुः ॥ १६-१७८ ॥  

प्राक्तनाष्टभिदा योगाद् द्वात्रिंशद्भेद उच्यते ।  
मोक्ष एकोऽपि बीजस्य समयाख्यस्य तादृशम् ॥ १६-१७९ ॥  

बालादिकं ज्ञातशीघ्रमरणं शक्तिवर्जितम् ।  
वृद्धं वोद्दिश्य शक्तं वा शोधनाशोधनाद् द्विधा ॥ १६-१८० ॥  

सद्य उत्क्रान्तितस्त्रैधं सा चासन्नमृतौ गुरोः ।  
कार्येत्याज्ञा महेशस्य श्रीमद्गह्वरभाषिता ॥ १६-१८१ ॥  

दृष्ट्वा शिष्यं जराग्रस्तं व्याधिना परिपीडितम् ।  
उत्क्रमय्य ततस्त्वेनं परतत्त्वे नियोजयेत् ॥ १६-१८२ ॥  

पञ्चत्रिंशदमी भेदा गुरोर्वा गुरुशिष्ययोः ।  
उक्तद्वैविध्यकलनात्सप्ततिः परिकीर्तिताः ॥ १६-१८३ ॥  

एतैर्भेदैः पुरोक्तांस्तान्भेदान्दीक्षागतान्गुरुः ।  
हत्वा वदेत्प्रसङ्ख्यानं स्वभ्यस्तज्ञानसिद्धये ॥ १६-१८४ ॥  

शोध्यवैचित्र्यं च शुभानामित्यादिना प्रकाशितम् ।  


तदैवेति--दीक्षासामनन्तर्येण । अभ्यासत इति--मन्त्राराधनक्रमेण   
। द्वात्रिंशद्भेद इति--चतुर्णामष्टभिर्गुणनात् । शक्तमिति--  
विद्वदादिरूपम् । सेति सद्य उत्क्रान्तिः । उक्तेति--"गुरुशिष्यक्रमात्सोऽपि   
द्विधेत्येवं विभिद्यते" इत्यादिना ॥  

एतदेव विभज्य दर्शयति--  


पञ्चाशीतिशती या चत्वारिंशत्समुत्तारा कथिता ।  
तां सप्तत्या भित्त्वा दीक्षाभेदान्स्वयं कलयेत् ॥ १६-१८५ ॥  

पञ्चकमिह लक्षाणां च सप्तनवतिः सहस्रपरिसङ्ख्या ।  
अष्टौ शतानि दीक्षाभेदोऽयं मालिनीतन्त्रे ॥ १६-१८६ ॥  


भित्त्वेति--गुणयित्वा ॥ १८६ ॥  

एवमुक्तान्मुख्यभेदान् सङ्कलयन् भेदान्तराण्यप्यत्र सन्ति--इत्याह--  


सप्ततिधा शोद्धृगणस्त्रिंशद्धा शोध्य एकतत्त्वादिः ।  
साण्डः षडध्वरूपस्तथेतिकर्तव्यता चतुर्भेदा ॥ १६-१८७ ॥  

द्रव्यज्ञानमयी सा जननादिविवर्जिताथ तद्युक्ता ।  
पञ्चत्रिंशद्धा पुनरेषा भोगापवर्गसन्धानात् ॥ १६-१८८ ॥  

यस्माद् द्वात्रिंशद्धा भोगः शुभशुद्ध्यशुद्धिकालभिदा ।  
मोक्षस्त्रेधा द्विगुणा सप्ततिरितिकार्यताभेदाः ॥ १६-१८९ ॥  


द्विगुणेति--गुरुशिष्यगतादनुसन्धानभेदात् ॥  

भेदान्तराणां सद्भावं दर्शयति--  


शोधनशोध्यविभेदादितिकर्तव्यत्वभेदतश्चैषा ।  
दीक्षा बहुधा भिन्ना शोध्यविहीना तु सप्ततिधा ॥ १६-१९० ॥  

मन्त्राणां सकलेतरसाङ्गनिरङ्गादिभेदसङ्कलनात् ।  
शोध्यस्य च तत्त्वादेः पञ्चदशाद्युक्तभेदपरिगणनात् ॥ १६-१९१ ॥  

भेदानां परिगणना न शक्यते कर्तुमित्यसङ्कीर्णाः ।  
भेदाः सङ्कीर्णाः पुनरन्ये भूयस्त्वकारिणो बहुधा ॥ १६-१९२ ॥  

शोधकशोध्यादीनां द्वित्रादिविभेदसद्भावात् ।  


इतरो--निष्कलः । उक्तेति--दशमाह्निके । असङ्कीर्णा भेदा इति--  
अर्थादुक्ताः । द्वित्रादीति--देवीद्वयेन त्रयेण वेत्यादेः ॥  

नन्वेवं भेदकथनेन किं स्यात् ?--इत्याशङ्क्याह--  


भोगे साध्ये यद्यद् बहु कर्तव्यं तदाश्रयेन्मतिमान् ॥ १६-१९३ ॥  

कारणभूयस्त्वं किल फलभूयस्त्वाय किं चित्रम् ।  
अपवर्गे न तु भेदस्तेनास्मिन्वासनादृढत्वजुषा ॥ १६-१९४ ॥  

अल्पाप्याश्रयणीया क्रियाऽथ विज्ञानमात्रे वा ।  


अस्मद्गुरवः पुनरेतन्न मन्यन्ते--इत्याह--  


अभिनवगुप्तगुरुः पुनराह हि सति वित्तदेशकालादौ ॥ १६-१९५ ॥  

अपवर्गेऽपि हि विस्तीर्णकर्मविज्ञानसङ्ग्रहः कार्यः ।  


एतदेवोपपादयति--   


चिद्वृत्तेर्वैचित्र्याच्चाञ्चल्येऽपि क्रमेण सन्धानात् ॥ १६-१९६ ॥  

तस्मिंस्तस्मिन्वस्तुनि रूढिरवश्यं शिवात्मिका भवति ।  
तत्त्वमिदमेतदात्मकमेतस्मात्प्रोद्धृतो मया शिष्यः ॥ १६-१९७ ॥  

इत्थं क्रमसंवित्तौ मूढोऽपि शिवात्मको भवति ।  
क्रमिकतथाविधशिवतानुग्रहसुभगं च दैशिकं पश्यन् ॥ १६-१९८ ॥  

शिशुरपि तदभेददृशा भक्तिबलाच्चाभ्युपैति शिवभावम् ।  
यद्यपि विकल्पवृत्तेरपि मोक्षं दीक्षयैव देहान्ते ॥ १६-१९९ ॥  

शास्त्रे प्रोवाच विभुस्तथापि दृढवासना युक्ता ।  


शास्त्र इति--श्रीनिशाटनादौ । तच्च प्रथमाह्निकादौ बहूक्तम् ॥  

अत्र चान्येषामभिप्रायान्तरमाह--  


मोक्षेऽप्यस्ति विशेषः क्रियाल्पभूयस्त्वजः सलोकादिः ॥ १६-२०० ॥  

इति केचित्तदयुक्तं स विचित्रो भोग एव कथितः स्यात् ।  


ननु यद्येवं न युक्तं तत् कतरः पक्ष आश्रयणीयः?--  
इत्याशङ्क्याह--  


संस्कारशेषवर्तनजीवितमध्येऽस्य समयलोपाद्यम् ॥ १६-२०१ ॥  

नायाति विघ्नजालं क्रियाबहुत्वं मुमुक्षोस्तत् ।  
यस्मात् सबीजदीक्षा संस्कृतपुरुषस्य समयलोपाद्ये ॥ १६-२०२ ॥  

भुक्ते भोगान्मोक्षो नैव निर्बीजदीक्षायाम् ।  
इति केचिन्मन्यन्ते युक्तं तच्चापि यत्स्मृतं शास्त्रे ॥ १६-२०३ ॥  


अत्रैव हेतुर्यत्स्मृतं शास्त्रे इति ॥२०३ ॥  

तदेवाह--   


समयोल्लङ्घनाद्देवि क्रव्यादत्वं शतं समाः ॥ १६-२०४ ॥  


एतदेव निगमयति-   


तस्माद् गुरुशिष्यमतौ शिवभावनिरूढिवितरणसमर्थम् ।   
क्रमिकं तत्त्वोद्धरणादि कर्म मोक्षेऽपि युक्तमतिविततम् ॥ १६-२०५ ॥  


स्वभ्यस्तज्ञानस्य गुरोः पुरनेवं न कश्चिन्नियमः--इत्याह--  


यस्तु सदा भावनया स्वभ्यस्तज्ञानवान्गुरुः स शिशोः ।  
अपवर्गाय यथेच्छं यं कञ्चिदुपायमनुतिष्ठेत् ॥ १६-२०६ ॥  


एवमेतत्प्रसङ्गादभिधाय प्रकृतमेवाह--  


एवं शिष्यतनौ शोध्यं न्यस्याध्वानं यथेप्सितम् ।  
शोधकं मन्त्रमुपरि न्यस्येत्तत्त्वानुसारतः ॥ १६-२०७ ॥  


तत्त्वानुसारत इति--शोध्याध्वोपलक्षणम् । अनेन च तत्तन्मन्त्रात्मकः   
परो न्यास आसूत्रितः ॥२०७ ॥  

तदेवाह--  


द्वयोर्मातृकयोस्तत्त्वस्थित्या वर्णक्रमः पुरा ।  
कथितस्तं तथा न्यस्येत्तत्तत्तत्त्वविशुद्धये ॥ १६-२०८ ॥  


द्वयोरिति--शब्दराशिमालिन्योः ॥२०८ ॥  

ननु   

"…ऽध्वा बन्धस्य कारणम् ।"  

इत्याद्युक्त्या वर्णाध्वापि अविशेषाद्बन्धक एव तत् कथमिहास्य   
शोध्यत्वेऽपि शोधकत्वमुच्यते ?--इत्याशङ्क्याह--  


वर्णाध्वा यद्यपि प्रोक्तः शोध्यः पाशात्मकस्तु सः ।  
मायीयः शोधकस्त्वन्यः शिवात्मा परवाङ्मयः ॥ १६-२०९ ॥  


ननु एकस्यैव शोध्यत्वे शोधकत्वे च किं प्रमाणम् ?--इत्याशङ्क्याह--  


उवाच सद्योज्योतिश्च वृत्तौ स्वायम्भुवस्य तत् ।  
बाढमेको हि पाशात्मा शब्दोऽन्यश्च शिवात्मकः ॥ १६-२१० ॥  

तस्मात्तस्यैव वर्णस्य युक्ता शोधकशोध्यता ।  


अस्मदागमोऽप्येवम्--इत्याह--  


श्रीपूर्वशास्त्रे चाप्युक्तं ते तैरालिङ्गिता इति ॥ १६-२११ ॥  

सद्योजातादिवक्त्राणि हृदाद्यङ्गानि पञ्च च ।  
षट्कृत्वो न्यस्य षट्त्रिंशन्न्यासं कुर्याद्धरादितः ॥ १६-२१२ ॥  

परापराया वैलोम्याद्धरायां स्यात्पदत्रयम् ।  
ततो जलादहङ्कारे पञ्चाष्टकसमाश्रयात् ॥ १६-२१३ ॥  

पदानि पञ्च धीमूलपुंरागाख्ये त्रये त्रयम् ।  
एकं त्वशुद्धवित्कालद्वये चैकं नियामके ॥ १६-२१४ ॥  

कलामायाद्वये चैकं पदमुक्तमिह क्रमात् ।  
विद्येश्वरसदाशक्तिशिवेषु पदपञ्चकम् ॥ १६-२१५ ॥  

एकोनविंशतिः सेयं पदानां स्यात्परापरा ।  


यदुक्तं तत्र--   

स तया सम्प्रबुद्धः सन्योनिं विक्षोभ्य शक्तिभिः ।  
तत्समानश्रुतीन्वर्णांस्तत्सङ्ख्यानसृजत्प्रभुः ॥  

ते तैरालिङ्गिताः सन्तः सर्वकामफलप्रदाः ।" (मा।विटं।३।२८)   

इति । एवमेक एव वर्णः शिवात्मकतयाऽनुध्यातः शोधकोऽन्यथा तु   
शोध्यः--इत्यत्र तात्पर्यम् । षट्कृत्व इति--शक्तीनां शक्तिमतां च   
सम्बन्धीनि प्रतितत्त्वं सम्मील्य--इत्यर्थः । वैलोम्यादिति--  
दीक्षायां हि संहारक्रम एवोचितः, तेनागमे   
सृष्टिक्रमेणाभिधानेऽपि एवमेव न्यासः कार्यः--इत्याशयः ।   
पदत्रयमिति--फट् हः हुं सार्धैकैकार्णरूपम् । पञ्चेति--फट् रर   
रुरु हे पिव इति सार्धद्विद्व्येकद्विवर्णात्मकानि । पुंरागेति--पुंसा   
सहिते रागतत्त्वे--इत्यर्थः । त्रयमिति--वम भीषणे भीमे इति   
द्वित्रिद्व्यक्षरम् । एकमिति--घोरमुखीति चतुरर्णम् । एकमिति--हः   
इत्येकाक्षरम् । एकमिति--घोररूपे इति चतुरक्षरम् । क्रमादिति--तेन   
रूपे इति कलायाम्, घोर इति मायायाम् । पदपञ्चैकमिति हुं परमघोरे   
ह्रीः अघोरे ओम् इत्येकपञ्चैकत्र्येकात्मकम् । तत्र विद्यायां पदमेकम्,  
ईश्वरे चैकम्, सदाशिवे द्वयम्, शक्तिशिवयोश्चैकम्--इति विभागः ।  
अत्रैव वर्णविभागमाह--  


सार्धं चैकं चैकं सार्धं द्वे द्वे शशी दृगथ युग्मम् ॥ १६-२१६   
॥  

त्रीणि दृगब्धिश्चन्द्रः श्रुतिः शशी पञ्च विधुमहश्चन्द्राः ।  
एकान्नविंशतौ स्यादक्षरसङ्ख्या पदेष्वियं देव्याः ॥ १६-२१७ ॥  

हल्द्वययुतवसुचित्रगुपरिसङ्ख्यातस्ववर्णायाः ।  
मूलान्तं सार्धवर्णं स्यान्मायान्तं वर्णमेककम् ॥ १६-२१८ ॥  

शक्त्यन्तमेकमपरान्यासे विधिरुदीरितः ।  
मायान्तं हल्ततः शक्तिपर्यन्ते स्वर उच्यते ॥ १६-२१९ ॥  

निष्कले शिवतत्त्वे वै परो न्यासः परोदितः ।  
परापरापदान्येव ह्यघोर्याद्यष्टकद्वये ॥ १६-२२० ॥  

मन्त्रास्तदनुसारेण तत्त्वेष्वेतद्द्वयं क्षिपेत् ।  
पिण्डाक्षराणां सर्वेषां वर्णसङ्ख्या विभेदतः ॥ १६-२२१ ॥  

अव्यक्तान्तं स्वरे न्यस्य शेषं शेषेषु योजयेत् ।  
बीजानि सर्वतत्त्वेषु व्याप्तृत्वेन प्रकल्पयेत् ॥ १६-२२२ ॥  

पिण्डानां बीजवन्न्यासमन्ये तु प्रतिपेदिरे ।  
अकृते वाऽथ शोध्यस्य न्यासे वस्तुबलात् स्थितेः ॥ १६-२२३ ॥  

शोधकन्यासमात्रेण सर्वं शोध्यं विशुध्यति ।  


मह इति--सोमसूर्याग्निलक्षणानि त्रीणि । हल्द्वययुतेति--हल्द्वयेन   
अनच्कटकारद्वयेन युता अधिका इत्यर्थः । वसुचित्रग्विति--  
अष्टात्रिंशत् । यदुक्तम्--  

निष्कले पदमेकार्णं त्र्यर्णैकार्णमिति द्वयम् ।  
सकले तु परिज्ञेयं पञ्चैकार्णद्वयं द्वये ॥  

चतुरेकाक्षरे द्वे च मायादित्रितये मते ।  
चतुरक्षरमेकं च कालादिद्वितये मतम् ॥  

रञ्जके द्व्यर्णमुद्दिष्टं प्रधाने त्र्यर्णमिष्यते ।  

बुद्धौ देवाष्टकव्याप्त्या पदं द्व्येकद्विद्व्यक्षराणि तु ।  
विद्यापदानि चत्वारि सार्धवर्णं च पञ्चमम् ॥  

एकैकसार्धवर्णानि त्रीणि तत्त्वे तु पार्थिवे ।" (मा।वि। ४।२३)   

इति । मूलान्तमिति--प्रकृत्यन्तमण्डद्वयव्यापकम्--इत्यर्थः । एककं  
वर्णमिति--चतुष्कलम् । एकमिति--मायाबीजम् । हलिति--  
प्रकरणादमृतबीजम् । एवं स्वरोऽपि औकारः । पर इति--विसर्गः ।   
तदुक्तम्--   

शार्धेनाण्डद्वयं व्याप्तमेकैकेन पृथग्द्वयम् ।  
अपरायाः समाख्याता व्याप्तिरेषा विलोमतः ॥  

सार्णेनाण्डत्रयं व्याप्तं त्रिशूलेन चतुर्थकम् ।  
सर्वातीतं विसर्गेण पराया व्याप्तिरिष्यते ॥" (मा।वि। ४।२५)   

इति । तदनुसारेणेति--परापरापदानामेव समनन्तरोक्तां   
तत्तत्तत्त्वव्याप्तिमनुसृत्य--इत्यर्थः । तदुक्तम्--   

"परापराङ्गसम्भूता योगिन्योऽष्टौ महाबलाः ।  
पञ्च षट् पञ्च चत्वारि द्वित्रिद्व्यर्णाः क्रमेण तु ॥  

ज्ञेयाः सप्तैकादशार्णा एकार्धार्णद्वयान्विताः ।" (मा।वि। ३।६०)  

इति । पिण्डाक्षराणामिति--नवात्मादीनाम् । सङ्ख्या--नवादिका ।   
स्वर इति--उकारे । शेषम्--पुरुषादि । शेषेषु--यादिषु । बीजानीति--  
पिण्डपदविलक्षणानि एकाक्षरादीनि । बीजवदिति--पिण्डानामपि   
प्रतितत्त्वं व्याप्तृतया न्यासः कार्यः--इत्यर्थः ॥   

अन्यस्तमपि शोध्यं केवलेनैव शोधकन्यासेन शुद्ध्यतीत्यत्र किं   
प्रमाणम्?--इत्याशङ्क्याह--  


श्रीमन्मृत्युञ्जयादौ च कथितं परमेष्ठिना ॥ १६-२२४ ॥  


तदेवाह--   


अधुना न्यासमात्रेण भूतशुद्धिः प्रजायते ।  


नन्वेतदत्र देहशुद्ध्यर्थमुक्तमिति कथमिह सङ्गच्छताम् ?--  
इत्याशङ्क्याह--  


देहशुद्धर्थमप्येतत्तुल्यमेतेन वस्तुतः ॥ १६-२२५ ॥  

अन्यप्रकरणोक्तं यद्युक्तं प्रकरणान्तरे ।  
ज्ञापकत्वेन साक्षाद्वा तत्किं नान्यत्र गृह्यते ॥ १६-२२६ ॥  

मालिनीमातृकाङ्गस्य न्यासो योऽर्चाविधौ पुरा ।  
प्रोक्तः केवलसंशोद्धृमन्त्रन्यासे स एव तु ॥ १६-२२७ ॥  

त्रिपदी द्वयोर्द्वयोः स्यात्प्रत्येकमथाष्टसु श्रुतिपदानि ।  
दिक्चन्द्रचन्द्ररसरविशरशरदृग्दृङ्मृगाङ्कशशिगणने ॥ १६-२८ ॥  

अङ्गुलमाने देव्या अष्टादश वैभवेन पदमन्यत् ।  
अपरं मानमिदं स्यात् केवलशोधकमनुन्यासे ॥ १६-२२९ ॥  

तुर्यपदात्पदषट्के मानद्वितयं परापरपराख्यम् ।  
द्वादशकं द्वादशकं तत्त्वोपरि पूर्ववत्त्वन्यत् ॥ १६-२३० ॥  

वस्तुत इति--शोध्यशोधकात्मनो न्यासस्य साम्यात् ।  


साक्षादिति--विधायकत्वेन । किं नान्यत्र गृह्यते इति--अपि तु गृह्यते   
एव--इत्यर्थः । अङ्गस्येति--तत्स्वरूपस्य--इत्यर्थः । केवलेति--  
शोध्यपरिहारेण, शोध्यसम्मीलनायां तु प्रागन्यथोक्त एव   
वर्णादिक्रमेण न्यासः । स एवेति--न्यासः तत्क्रम इति यावत् ।   
त्रिपदीति--संहारक्रमेण । द्वयोर्द्वयोरिति--अङ्गुलयोः, तेन   
षडङ्गुलाः । अष्टस्विति अङ्गुलेषु । श्रुतीति--चत्वारि, तेन   
द्वात्रिंशत् । दिगिति--दश, चन्द्र इति एकः, रसेति षट्, रवीति   
द्वादश, शरेति पञ्च, दृगिति द्वयम् । अष्टादशेति--पदानि ।   
वैभवेनेति व्यापकतया, यदुक्तम्--  

"व्यापकं पदमन्यच्च… ।" (६।२४)   

इति । केवलेति--शोध्यपरिहारेण । तुर्यपदादित्यारभ्य । पदषट्क   
इति--यत्राष्टाङ्गुलानि चत्वारि, दशाङ्गुलमेकमेकाङ्गुलं चैकमिति ।   
उपरीति--तेनात्र प्रतिपदमङ्गुलयोर्द्वयं द्वयमधिकीभवति--  
इत्यर्थः ॥२३० ॥  

नन्वस्याः समनन्तरमेव तत्त्वक्रमेण पदानां न्यास उक्तस्तत्कथमिह   
एतदिदानीमेवान्यथाभिधीयते ?--इत्याशङ्क्याह--  


केवलशोधकमन्त्रन्यासाभिप्रायतो महादेवः ।  
तत्त्वक्रमोदितमपि न्यासं पुनराह तद्विरुद्धमपि च ॥ १६-२३१ ॥  


महादेवो हि शोध्यानां षट्त्रिंशत्तत्त्वानां क्रमेण   
तन्न्यासपुरःसरीकारेण उदितमपि शोधकमन्त्रन्यासाभिप्रायेण   
पुनस्तद्विरुद्धमपि एकान्नविंशतेः पदानां न्यासमाह   
तदन्यथात्वेनापि अकथयत्--इत्यर्थः ॥२३१ ॥  

तदेव पठति--   


निष्कले पदमेकार्णं यावत्त्रीणि तु पार्थिवे ।  
इत्यादिना तत्त्वगतक्रमन्यास उदीरितः ॥ १६-२३२ ॥  

पुनश्च मालिनीतन्त्रे वर्गविद्याविभेदतः ।  
द्विधा पदानीत्युक्त्वाख्यन्न्यासमन्यादृशं विभुः ॥ १६-२३३ ॥  


उदीरित इति--चतुर्थपटले, तच्च समनन्तरमेव संवादितम् । उक्त्वेति--  
षष्ठे पटले । यदुक्तं तत्र--   

"पदानि द्विविधान्यत्र वर्गविद्याविभेदतः ।  
तेषां तन्मन्त्रव्याप्तिर्यथेदानीं तथा शृणु ॥" (तं।आ। ६।१९)   

इति। अन्यादृशमिति--तत्त्वक्रमन्यासविपरीतम्--इत्यर्थः ॥२३३ ॥  

तदेवाह--   


एकैकं द्व्यङ्गुलं ज्ञेयं तत्र पूर्वं पदत्रयम् ।  
अष्टाङ्गुलानि चत्वारि दशाङ्गुलमतः परम् ॥ १६-२३४ ॥  

द्व्यङ्गुले द्वे पदे चान्ये षडङ्गुलमतः परम् ।  
द्वादशाङ्गुलमन्यच्च द्वेऽन्ये पञ्चाङ्गुले पृथक् ॥ १६-२३५ ॥  

पदद्वयं चतुष्पर्व तथान्ये द्वे द्विपर्वणी ।  


पदत्रयमेकैकं द्व्यङ्गुलमिति षडङ्गुलाः । अष्टाङ्गुलानीत्यत्रापि   
एकैकमिति सम्बन्धनीयम् । द्व्यङ्गुले द्वे पदे इति--एकैकं   
पदमेकाङ्गुलम्--इत्यर्थः । पृथगिति--एकैकं पञ्चाङ्गुलम्--  
इत्यर्थः, अन्यथा हि प्रत्येकं सार्धद्वयाङ्गुलत्वं स्यात् ।   
पदद्वयं चतुष्पर्वेति--प्रत्येकं द्विपर्वत्वात् । द्वे द्विपर्वणी इति--  
प्रत्येकमेकपर्व--इत्यर्थः ॥  

एतदेवोपसंहरति--   


एवं परापरादेव्याः स्वतन्त्रो न्यास उच्यते ॥ १६-२३६ ॥  


स्वतन्त्र इति--तत्त्वन्यासाद्यनपेक्षत्वात् । पूर्वं हि शोध्यं तत्त्वादि   
विन्यस्यैतन्न्यास इत्यस्य तत्पारतन्त्र्यम्, इह तु तत्परिहारेण   
स्वातन्त्र्येणैवास्या न्यास इति विषयभागः । यदभिप्रायेणैव-   

"अपरं मानमिदं स्यात्केवलशोधकमनुन्यासे ।"   

इत्याद्युक्तम् । अतश्च शोध्यपारतन्त्र्यात् स्वातन्त्र्याच्च   
द्वैविध्येनोक्तस्यास्य न्यासस्य एकैकद्व्यङ्गुलमिति पठित्वा पूर्वस्य   
पदत्रयस्य चतुरङ्गुलत्वम्, पदद्वयस्य च प्रत्येकं द्व्यङ्गुलत्वम्,   
अन्यच्च षडङ्गुलमेव, प्राच्येन सह तु द्वादशाङ्गुलत्वम्, पदद्वयस्य   
दशाङ्गुलत्वेऽपि एकस्य त्र्यङ्गुलत्वम्, अपरस्य च सप्ताङ्गुलत्वं   
द्विविधस्य च पदद्वयस्य प्रत्येकं चतुरङ्गुलत्वं द्व्यङ्गुलत्वं   
चेत्याद्यभिधाय पूर्वापरानुसारितया   
उभयपक्षमीलनयाङ्गुलव्यत्यासेन व्याख्यायामार्षपाठपरित्यागः   
कष्टकल्पना पुनर्वचनानुपयोगः श्रीमद्गुरुव्याख्यातिक्रमश्चेति   
दोषाः ॥२३६ ॥  

नन्वेवं देवीद्वयस्यापि न्यासः कस्मान्नोक्तः ?--इत्याशङ्क्याह--  


विद्याद्वयं शिष्यतनौ व्याप्तृत्वेनैव योजयेत् ।  
इति दर्शयितुं नास्य पृथङ्न्यासं न्यरूपयत् ॥ १६-२३७ ॥  


नन्वेवं शोधकस्य द्विविधेन न्यासेन किं स्यात् ?--इत्याशङ्कां   
गर्भीकृत्य फलाविशेषेऽपि प्रक्रियामात्रस्यैव वैचित्र्यम्--इत्याह--  


एवं शोधकमन्त्रस्य न्यासे तद्रश्मियोगतः ।  
पाशजालं विलीयेत तद् ध्यानबलतो गुरोः ॥ १६-२३८ ॥  

शोध्यतत्त्वे समस्तानां योनीनां तुल्यकालतः ।  
जननाद्भोगतः कर्मक्षये स्यादपवृक्तता ॥ १६-२३९ ॥  


पाशजालमिति--षडध्वरूपम्, तच्चार्थादन्यस्तम् । तत्त्व   
इत्युपलक्षणं तेन षडध्वन्यपि । न्यासश्चार्थसिद्धः ॥२३९ ॥  

नन्वेवमस्याणोर्युगपदनेकशरीरगतत्वेन भोक्तृत्वेऽपि   
किमन्योन्यस्यानुसन्धानमस्ति न वा ?--इत्याशङ्क्याह--  


देहैस्तावद्भिरस्याणोश्चित्रं भोक्तुरपि स्फुटम् ।  
मनोऽनुसन्धिर्नो विश्वसंयोगप्रविभागवत् ॥ १६-२४० ॥  


इहास्याणोः सङ्कुचितस्यात्मनस्तावद्भिर्मन्त्रबलोपनतैर्युगपद-  
वस्थितैरनेकैर्देहैस्तत्तत्कर्मवैचित्र्यारब्धतया चित्रं नानाकारं   
भोक्तुरपि मानसमनुसन्धानं स्फुटं नास्ति, य एवाहमन्यस्मिन् देहे   
भुक्तवान् स एवाहमस्मिन्नपि इत्येवमात्मकमस्य ज्ञानं नोदियात्--  
इत्यर्थः । अत्रैव निदर्शनम्--विश्वसंयोगप्रविभागवदिति । यथाहि   
आत्मनो व्यापकत्वात् स्थितेषु विश्वेन भावव्रातेन संयोगविभागेषु   
अनेन संयुक्तोऽस्मि, अनेन च विभक्तोऽस्मीत्येवं नानुसन्धानं   
तथेहापि--इत्यर्थः ॥२४० ॥  

ननु असिद्धोऽयं दृष्टान्तो यदस्य व्यापकत्वात् तत्रापि   
एवमनुसन्धिरस्तु ?--इत्याशङ्क्याह--   


नियत्या मनसो देहमात्रे वृत्तिस्ततः परम् ।  
नानुसन्धा यतः सैकस्वान्तयुक्ताक्षकल्पिता ॥ १६-२४१ ॥  


मनसो हि नियतिशक्तिनियन्त्रणया देहमात्र एवानुसन्धानात्मा वृत्तिः   
न तु ततोऽन्यत्र, यतः सा तदीया वृत्तिर्युगपज्ज्ञानानुदयादेकेन   
चक्षुराद्यन्यतमेन  

"आत्मा मनसा संयुज्यते, मन इन्द्रियेण, इन्द्रियमर्थेन ।"   
(न्याषू।भा। १।१।४)   

इत्यादिनीत्या स्वान्तयुक्तेन इन्द्रियेण कल्पिता तदधीना--इत्यर्थः   
॥२४१ ॥  

इन्द्रियाणां च नियतवृत्ति ज्ञानमिति कुतस्तदुल्लङ्घनेनापि   
देहान्तरादौ मनोऽनुसन्दध्यादत एवाह--  


प्रदेशवृत्ति च ज्ञानमात्मनस्तत्र तत्र तत् ।  
भोग्यज्ञानं नान्यदेहेष्वनुसन्धानमर्हति ॥ १६-२४२ ॥  


भोग्यज्ञानमिति--नीलसुखादिविषयं वेदनम्--इत्यर्थः ॥२४२ ॥  

ननु यद्येवं तद्योगिनां प्रातिभज्ञानादावतीन्द्रियार्थविषयं   
ज्ञानं कस्मादुदियात्?--इत्याशङ्क्याह--   


यदा तु मनसस्तस्य देहवृत्तेरपि ध्रुवम् ।  
योगमन्त्रक्रियादेः स्याद्वैमल्यं तद्विदा तदा ॥ १६-२४३ ॥  


तस्येति--बाह्येन्द्रियाधीनवृत्तेरपि, तद्विदेति-   
तस्यातीन्द्रियस्याप्यर्थस्य विदा ज्ञानम्--इत्यर्थः ॥२४३ ॥  

एतत्प्रकृतेऽपि योजयति--  


यथामलं मनो दूरस्थितमप्याशु पश्यति ।  
तथा प्रत्ययदीक्षायां तत्तद्भुवनदर्शनम् ॥ १६-२४४ ॥  

जननादिवियुक्तां तु यदा दीक्षां चिकीर्षति ।  
तदास्मादुद्धरामीति युक्तमूहप्रकल्पनम् ॥ १६-२४५ ॥  

यदा शोध्यं विना शोद्धृन्यासस्तत्रापि मन्त्रतः ।  
जननादिक्रमं कुर्यात्तत्त्वसंश्लेषवर्जितम् ॥ १६-२४६ ॥  

एकाकिशोद्धृन्यासे च जननादिविवर्जने ।  
तच्छोद्धृसम्पुटं नाम केवलं परिकल्पयेत् ॥ १६-२४७ ॥  


तत्तद्भुवनदर्शनमिति--तीव्रशक्तिपातभाजो हि कस्यचित् तेषु तेषु   
भुवनेषु अनेकदेहविषयमपि अनुसन्धानं स्यात्--इत्यर्थः ।  
युक्तमिति--जननादेरचिकीर्षितत्वात् । कुर्यादिति--  
अर्थादनुल्लिखितविशेषतया, अत एवोक्तम्--तत्त्वसंश्लेषवर्जितमिति   
॥२४७ ॥  

एवं यथेप्सितशोद्धृसम्पुटितं शिष्यनाम कल्पयित्वा किं कुर्यात्?--  
इत्याशङ्क्याह--  


द्रव्ययोगेन दीक्षायां तिलाज्याक्षततण्डुलम् ।  
तत्तन्मन्त्रेण जुहुयाज्जन्मयोगवियोगयोः ॥ १६-२४८ ॥  


तत्तन्मन्त्रेणेति--शोद्धृसम्पुटितशिष्यनामलक्षणेन ।   
जन्मयोगवियोगयोरिति--वस्तुतस्तन्निमित्तम्--इत्यर्थः ॥२४८ ॥  

विज्ञानदीक्षायां पुनरेवं कर्तव्यं किञ्चिन्नास्ति--इत्याह--  


यदा विज्ञानदीक्षां तु कुर्याच्छिष्यं तदा भृशम् ।  
तन्मन्त्रसञ्जल्पबलात् पश्येदा चाविकल्पकात् ॥ १६-२४९ ॥  


तन्मन्त्रेति--तस्य शोद्धृत्वेनाभीप्सितस्य मन्त्रस्य--इत्यर्थः । चो   
भिन्नक्रमो हेतौ, तेन तदा चेति । आ अविकल्पकादिति   
साक्षात्कारात्मनिर्विकल्पकविश्रान्तिपर्यन्तम्--इत्यर्थः ॥२४९ ॥  

ननु शब्दात्मा सञ्जल्पः कथमविकल्पके विश्राम्येत् ?--इत्याशङ्क्याह-  
 


विकल्पः किल सञ्जल्पमयो यत्स विमर्शकः ।    
मन्त्रात्मासौ विमर्शश्च शुद्धोऽपाशवतात्मकः ॥ १६-२५० ॥  

नित्यश्चानादिवरदशिवाभेदोपकल्पितः ।  
तद्योगाद्दैशिकस्यापि विकल्पः शिवतां व्रजेत् ॥ १६-२५१ ॥  


विकल्पस्य हि सञ्जल्पः स्वरूपं यदसौ   
क्षेत्रज्ञस्वातन्त्र्यात्मकत्वात्पराम्रष्ट्टस्वभावः । असौ सञ्जल्प   
एव च मन्त्रात्मा यन्नान्तरीयकश्च विमर्शो   
निर्विकल्पैकरूपत्वाच्छुद्धः,  
अत एव-   

शोऽयमैश्वरो भावः पशोरपि ।"  

इत्यादिनयेन अपाशवतात्मकः, अत एव नित्यः ।  
श्वभावमवभासस्य… ।" (रि।प्र। १।५।११)   

इत्यादिनीत्या तदवियुक्तस्वरूपः--इत्यर्थः । ननु   
कथमेवंविधविमर्शयोगित्वं सञ्जल्पात्मनः स्थूलस्य विकल्पस्य  
स्यात्?--इत्याशङ्क्योक्तम्--अनादिवरदशिवाभेदोपकल्पित इति ।   
मन्त्रयितुश्चेतःस्वरूपानुप्रवेशादेव विकल्पोऽपि शिवतां   
व्रजेदविकल्पक एव विश्राम्येत्--इत्यर्थः ॥२५१ ॥  

न चैतद्युक्तित एव सिद्धम्--इत्याह--  


श्रीसारशास्त्रे तदिदं परमेशेन भाषितम् ।  


तदेव पठति-   


अर्थस्य प्रतिपत्तिर्या ग्राह्यग्राहकरूपिणी ॥ १६-२५२ ॥  

सा एव मन्त्रशक्तिस्तु वितता मन्त्रसन्ततौ ।  


या नाम अर्थालोचनात्मिका ग्राह्यग्राहकरूपिणी   
अङ्गुलिशिरोनिर्देशप्रख्यतदामर्शमयी अविकल्पकस्वभावा प्राथमिकी   
प्रतिपत्तिः, सैव सर्वेषां मन्त्राणामनवच्छिन्ना प्रमात्रेकात्मनि   
अन्तर्गुप्ततया समुच्चरद्रूपा शक्तिः सत्ता--इत्यर्थः ॥  

एवं चेदमनेनोक्तं स्यादित्याह--  


परामर्शस्वभावेत्थं मन्त्रशक्तिरुदाहृता ॥ १६-२५३ ॥  

परामर्शो द्विधा शुद्धाशुद्धत्वान्मन्त्रभेदकः ।  


स च शुद्धाशुद्धरूपतया द्विधा मन्त्रान्भेदयति--इत्याह--  
परामर्श इत्यादि ॥  

एतच्चागमोक्त्यैव विभजति--  


उक्तं श्रीपौष्करेऽन्ये च ब्रह्मविष्ण्वादयोऽण्डगाः ॥ १६-२५४ ॥  

प्राधानिकाः साञ्जनास्ते सात्त्वराजसतामसाः ।  
तैरशुद्धपरामर्शात्तन्मयीभावितो गुरुः ॥ १६-२५५ ॥  

वैष्णवादिः पशुः प्रोक्तो न योग्यः पतिशासने ।  
ये मन्त्राः शुद्धमार्गस्थाः शिवभट्टारकादयः ॥ १६-२५६ ॥  

श्रीमन्मतङ्गादिदृशा तन्मयो हि गुरुः शिवः ।  


तन्मय इति--  
शुद्धपरामर्शात्मशिवभट्टारकादिमन्त्रैकात्म्यमापन्नः--  
इत्यर्थः  
॥  

ननु भवतु नाम विकल्पस्य   
क्षेत्रज्ञस्वातन्त्र्योल्लिखितसञ्जल्पयोगाद्विमर्शकत्वं तद्योग एवास्य   
पुनः प्रथमतरं कुतस्त्यः ?--इत्याह--  


ननु स्वतन्त्रसञ्जल्पयोगादस्तु विमर्शिता ॥ १६-२५७ ॥  

प्राक्कुतः स विमर्शाच्चेत्कुतः सोऽपि निरूपणे ।  
आद्यस्तथाविकल्पत्वप्रदः स्यादुपदेष्टृतः ॥ १६-२५८ ॥  

यः सङ्क्रान्तोऽभिजल्पः स्यात्तस्याप्यन्योपदेष्टृतः ।  


अथोच्यते विमर्शादसाविति, तत्सोऽपि कुत?--इत्याह--विमर्शाच्चेत्, कुतः   
सोऽपीति । एवं हि विकल्पस्य सञ्जल्पयोगाद्विमर्शः, तस्माच्च   
सञ्जल्पयोग इत्यन्योन्याश्रयं भवेत्--इति भावः ।   
तदिदमत्रावधार्यम्--इत्याह--निरूपण इत्यादि, निरूपणे हि   
उत्तमवृद्धलक्षणादुपदेष्टुः--सकाशात् आद्यः कश्चिन्मूलभूतो   
विमर्शः समनन्तरोक्तविकल्परूपतादायी भवेत् यः किल उपदेश्ये   
प्रतिसङ्क्रान्तः सञ्जल्पात्मकतां यायात् यद्योगादपि विकल्पस्य   
पराम्रष्टृत्वं स्यात् । नन्वेवमुपदेष्टुरप्यसौ कुतस्त्यः?--  
इत्याशङ्क्योक्तम्--तस्याप्यन्योपदेष्टृत इति ॥  

एवं हि मूलक्षतिकारिणी इयमनवस्था परापतेत् ?--इत्याशङ्क्याह--  


पूर्वपूर्वक्रमादित्थं य एवादिगुरोः पुरा ॥ १६-२५९ ॥  

सञ्जल्पो ह्यभिसङ्क्रान्तः सोऽद्याप्यस्तीति गृह्यताम् ।  


इत्थं हि यथानुपूर्वमुपदेष्ट्टक्रममवलम्ब्य सहजविमर्शात्मनः   
परमेशितुरादिगुरोः सकाशाद्य एव प्राथमिकः सञ्जल्पोऽभितः  
समन्ताद्यथोत्तरमुपदेश्येषु सङ्क्रान्तः, स एव   
प्रतिसङ्क्रान्तवृत्तितया अनुवर्तमानोऽद्यापि   
मायाप्रमातृपर्यन्तमस्तीति गृह्यतां नैवं काचिदनवस्था--  
इत्यर्थः ॥  

एवं च तन्माहात्म्योपनतो यः कश्चन वैकल्पिको व्यवहारः, सोऽपि   
ध्रुवं तदात्मैव--इत्याह--   


यस्तथाविधसञ्जल्पबलात्कोऽपि स्वतन्त्रकः ॥ १६-२६० ॥  

विमर्शः कल्प्यते सोऽपि तदात्मैव सुनिश्चतः ।  


एवमादिगुरोः प्रभृति प्रवृत्त एक एवेयत्कालपर्यन्तं   
प्रतिसङ्कान्तवृत्तितयानुवर्तमानस्तत्तदभिजल्पवपुषा स्फुरतीति   
सिद्धम् ॥  

ननु यद्येवम्, तद्यत्र शब्दात् शब्दान्तरे व्युत्पत्तौ   
परामर्शभेदोऽस्ति, तत्र किं प्रतिपत्तव्यम् ?--इत्याशङ्क्याह--  


घटकुम्भ इतीत्थं वा यदि भेदो निरूप्यते ॥ १६-२६१ ॥  

सोऽप्यन्यकल्पनादायी ह्यनादृत्यः प्रयत्नतः ।  
पणायते करोतीति विकल्पस्योचितौ स्फुटम् ॥ १६-२६२ ॥  

करपाण्यभिजल्पौ तौ सङ्कीर्येतां कथं किल ।  


यदि नाम घटविमर्शात्कुम्भविमर्श इत्येवं प्रकारः परामर्शस्य   
भेदो निरूप्यते, तदसौ   
स्वोचितप्राच्यविमर्शपरित्यागात्कल्पनान्तरकारितया प्रयत्नेनापि   
परिहार्यः । नहि करपाणिशब्दौ करोत्यादानमिति करः, पणायते   
द्यूतादिना व्यवहरतीति पाणिश्चेति सङ्कल्पयितुं स्फुटमुचितौ   
कदाचिदपि सङ्कीर्येतामेकपरामर्शाभिजल्पात्मतां भजते--इत्यर्थः  
॥  

ननु यद्येवम्, तत्सम्भवन्ती अपि शब्दाच्छब्दान्तरे व्युत्पत्तिः   
कथमपह्नूयते ?--इत्याशङ्क्याह--   


शब्दाच्छब्दान्तरे तेन व्युत्पत्तिर्व्यवधानतः ॥ १६-२६३ ॥  

व्यवहारात्तु सा साक्षाच्चित्रोपाख्याविमर्शिनी ।  


तेन सञ्जल्पासाङ्कर्येण हेतुना व्यवधानतः   
स्वोचितप्राच्यविमर्शसन्निधापनद्वारेण शब्दाच्छब्दान्तरे   
घटाभिजल्पादिव कुम्भाभिजल्पे व्युत्पत्तिरवबोधः,   
वृद्धव्यवहारात्पुनर्नानाकारशब्दसन्दर्भकारितया सा   
साक्षादव्यवधानेनैव तत्र सर्वेषां व्युत्पत्तिः-- इत्यर्थः ॥  

एवमिदमत्र वस्तुसतत्त्वं पर्यवसितम्--इत्याह--  


तद्विमर्शोदयः प्राच्यस्वविमर्शमयः स्फुरेत् ॥ १६-२६४ ॥  

यावद्बालस्य संवित्तिरकृत्रिमविमर्शने ।  


तत् तस्मात् वृद्धपरम्परायातस्वात्मीयविमर्शमय एव   
घटादेर्विमर्शस्योदयः   
स्फुरेद्यावदनधिगतशब्दार्थव्युत्पत्तेर्बालस्यापि शब्दसंसर्गायोगात्   
अकृत्रिमे स्वसंवित् विमर्शने, तेन का वार्ता तद्व्युत्पत्तिभाजो जनस्य--  
इत्यर्थः ॥  

अत एव च एतद्वैलक्षण्यं मन्त्राणां येन तत्र   
परमेश्वरस्यादरः--इत्याह--  


तेन तन्मन्त्रशब्दार्थविशेषोत्थं विकल्पनम् ॥ १६-२६५ ॥  

शब्दान्तरोत्थाद्भेदेन पश्यता मन्त्र आदृतः ।  
यच्चापि बीजपिण्डादेरुक्तं प्राग्बोधरूपकम् ॥ १६-२६६ ॥  

तत्तस्यैव कुतोऽन्यस्य तत्कस्मादन्यकल्पना ।  


तेन शब्दान्तराणां तत्तत्प्राच्यस्वविमर्शमयतया स्फुरणेन   
हेतुना, शब्दान्तरोत्थाद्विकल्पनात् तेभ्यः   
सहजानवच्छिन्नविमर्शरूपेभ्यो  
मन्त्रशब्दार्थविशेषेभ्यः समुत्थितं विकल्पनं भेदेन   
वैलक्षण्येन पश्यता साक्षात्कुर्वता भगवता मन्त्र आदृतः   
परमोपादेयतयोपदिष्टः--इत्यर्थः । तच्छब्दान्तराणां   
परविमर्शात्मकत्वेऽपि वृद्धव्यवहारपरम्परया   
यथायथमवरोहक्रमेण स्थूलेन सञ्जल्पात्मना रूपेणादि उदय   
इत्युक्तम् । मन्त्राणां पुनरनादिगुरोः प्रभृत्यद्यापि   
अनवच्छिन्नसहजपरामर्शात्मकत्वमविशिष्टमेवेति । अत एव यच्चापि   
प्राक्  

"बीजपिण्डात्मकं सर्वं संविदः स्पन्दनात्मताम् ।  
विदधत्… ॥" (तं।आ। ७।२)  

इत्यादिना बीजपिण्डादेर्बोधरूपत्वमुक्तं तत्तस्यैव न तु   
शब्दान्तराणामपि, तेषां यथायथं स्थूलरूपत्वापत्तेरुक्तत्वात्   
। तत् तस्मादनवच्छिन्नबोधरूपे बीजपिण्डादौ कस्मादन्यस्य   
तत्तदुपदेष्ट्टपरम्परापतितस्य विमर्शान्तरस्य कल्पना, नास्त्यत्र  
सञ्जल्पनान्तरतुल्यकक्ष्यत्वम्--इत्यर्थः ॥  

अनेनैवाभिप्रायेण सर्वत्र शास्त्रे गुरोर्मन्त्रतन्त्रविशारदत्वमेव   
मुख्यं लक्षणमुक्तम्--इत्याह--   


एतदर्थं गुरोर्यत्नाल्लक्षणे तत्र तत्र तत् ॥ १६-२६७ ॥  

लक्षणं कथितं ह्येष मन्त्रतन्त्रविशारदः ।  


तदेवं सर्वात्मना मन्त्रार्थपरिशीलनपरेणैव गुरुणा भाव्यम्--  
इत्याह--  


तेन मन्त्रार्थसम्बोधे मन्त्रवार्तिकमादरात् ॥ १६-२६८ ॥  

ऊहापोहप्रयोगं वा सर्वथा गुरुराचरेत् ।  


ननु यद्येवंविधो गुरुर्न स्यात्, तदा किं कार्यम्?--इत्याशङ्क्याह--  


मन्त्रार्थविदभावे तु सर्वथा मन्त्रतन्मयम् ॥ १६-२६९ ॥  

गुरुं कुर्यात् …  


मन्त्रतन्मयमिति--मन्त्रैकात्म्यमापन्नम्--इत्यर्थः ॥  

अत एवाह--   


…टदभ्यासात्तत्सङ्कल्पमयो ह्यसौ ।  


ननु दृढनिरूढमन्त्रार्थभावनाभाजो गुरोरपि अन्योऽभिजल्पो   
मन्त्रसमानमहिमैव, तत्कथमुक्तं मन्त्राणां   
सञ्जल्पान्तरतुल्यकक्ष्यत्वं नास्ति ?--इत्याशङ्क्याह--  


तत्समानाभिसञ्जल्पो यदा मन्त्रार्थभावनात् ॥ १६-२७० ॥  

गुरोर्भवेत्तदा सर्वसाम्ये को भेद उच्यताम् ।  


ननु असिद्धं सर्वसाम्यम्, मन्त्रेतरस्य हि अभिजल्पस्य   
भिन्नैवानुपूर्वी ?--इत्याशङ्क्याह--   


अंशेनाप्यथ वैषम्ये न ततोऽर्थक्रिया हि सा ॥ १६-२७१ ॥  


वैषम्य इति--आनुपूर्व्यादिना मन्त्राद्भेदे । तत इति--अभिसञ्जल्पात् ।   
सेति--मन्त्रकार्या ॥ २७१ ॥   

यस्तु सत्यपि भेदे कीटगोमयाभ्यामिव कीटं मन्त्रसञ्जल्पाभ्यामपि   
एकामेवार्थक्रियां पश्यति, स शिव एव--इत्याह--  


गोमयात्कीटतः कीट इत्येवं न्यायतो यदा ।  
सञ्जल्पान्तरतोऽप्यर्थक्रियां तामेव पश्यति ॥ १६-२७२ ॥  

तदैष सत्यसञ्जल्पः शिव एवेति कथ्यते ।  


सत्यसञ्जल्पत्वमेव दर्शयति--  


स यद्वक्ति तदेव स्यान्मन्त्रो भोगापवर्गदः ॥ १६-२७३ ॥  


अनेनैवाभिप्रायेण भगवता "कथा जपः" (शिषू। ३।२७)   
इत्यासूत्रितम् ॥२७३ ॥  

अस्माकं पुनर्नायं पक्षः--इत्याह--  


नैषोऽभिनवगुप्तस्य पक्षो मन्त्रार्पितात्मनः ।  
योऽर्थक्रियामाह भिन्नां कीटयोरपि तादृशोः ॥ १६-२७४ ॥  


तत्तन्मन्त्रसतत्त्वानुभवनिभालनोद्युक्तस्य श्रीमतोऽभिनवगुप्तस्य   
पुनरेतन्न मतं यतस्तादृशोः कीटगोमयप्रभवयोरपि   
कीटयोर्भिन्नामर्थक्रियामाह--तत्र कार्यभेदमभ्युपागमात्--  
इत्यर्थः ॥२७४ ॥  

ननु यद्येवं तद्विनापि मन्त्रं मन्त्रार्थभावनातारतम्यभाजः   
सञ्जल्पमात्रादेव तत्सिद्धिर्भवन्ती कथमपह्नूयते?--इत्याशङ्क्याह-  
 


मन्त्रार्पितमनाः किञ्चिद्वदन्यत्तु विषं हरेत् ।  


तन्मन्त्र एव   

मन्त्रार्पितमना इति मन्त्रवीर्य एव कृतानुसन्धिः--इत्यर्थः ।   
किञ्चिदिति--श्लोकगाथादि । यदुक्तं प्राक्-   

श्लोकगाथादि यत्किञ्चिदादिमान्त्ययुतं यतः ।  
तस्माद्विदंस्तथा सर्वं मन्त्रत्वेनैव पश्यति ॥ (तं।आ। ३।२२५)   

इति ॥  

ननु मन्त्रार्पितमनस्त्वेनैव यदि विषहरणादि सिद्ध्येत् तदप्रयोजकेन   
यस्य कस्यचन शब्दस्य वचनेन किं स्यात् बाढम् ?--इत्याह--  


तन्मन्त्र एव शब्दः स परं तत्र घटादिवत् ॥ १६-२७५ ॥  


एतदेव दृष्टान्तमुखेनापि हृदयङ्गमयति--  


कान्तासम्भोगसञ्जल्पसुन्दरः कामुकः सदा ।  
तत्संस्कृतोऽप्यन्यदेष कुर्वन्स्वात्मनि तृप्यति ॥ १६-२७६ ॥  

तथा तन्मन्त्रसञ्जल्पभावितोऽन्यदपि ब्रुवन् ।  
अनिच्छुरपि तद्रूपस्तथा कार्यकरो ध्रुवम् ॥ १६-२७७ ॥  


तृप्यतीति--तत्सम्भोगचमत्कारसारतया स्वात्मनि विश्राम्यति--  
इत्यर्थः । अन्यदपि ब्रुवन्निति, एवं ह्यन्यवचनेनैव   
मन्त्रसञ्जल्परूपतायामनिच्छुरपि तद्रूपः   
सतताभ्यासवशान्मन्त्रैकमय एव--इत्यर्थः । अत एव तथा   
मन्त्रानुगुण्येनैव कार्यकर इत्युक्तम् ॥ २७७ ॥  

ननु मन्त्रसञ्जल्पेच्छाविरहेऽपि कथं तन्मयतयैवास्यावभासो   
भवेत्?--इत्याशङ्क्याह--   


विकल्पयन्नप्येकार्थं यतोऽन्यदपि पश्यति ।  


पर्वतं विकल्पयतो हि प्रमातुर्घटदर्शनं भवेत्--इति भावः ॥  

एतदागमोक्त्या समर्थयति--  


विषापहारिमन्त्रादीत्युक्तं श्रीपूर्वशासने ॥ १६-२७८ ॥  


तथा च तत्र--   


"तत्त्वे निश्चलचित्तस्तु भुञ्जानो विषयानपि ।  
न संस्पृश्येत तद्दोषैः पद्मपत्रविवाम्भसा ॥  

विषापहारिमन्त्रादिसन्नद्धो भक्षयन्नपि ।  
विषं न मुह्यते तेन तद्वद्योगी महामतिः ॥" (मा।विटम्। १८।८१)   

इति । अत्रायमर्थः--यत् भक्षयन्नपि विषं यथा जाङ्गुलिकः  
स्वरूपावस्थितमेवात्मानं पश्यति, तथा भुञ्जानोऽपि विषयान्   
महामतिर्योगी निश्चलचित्ततया परमेव तत्त्वमिति ॥ २७८ ॥  

यत्तूक्तमेवमेव वदन्मन्त्रार्थनिष्ठो यद्विषं हरेत्, तन्मन्त्रस्यैव   
विजृम्भितम्, न तु तन्नान्तरीयकस्यापि शब्दस्येति । तत्रैव   
पक्षान्तरमाह--  


यदि वा विषनाशेऽपि हेतुभेदाद्विचित्रता ।  
धात्वाप्यायादिकानन्तकार्यभेदाद्भविष्यति ॥ १६-२७९ ॥  


हेतुभेदादिति--मन्त्रशब्दाद्यात्मनः । विषनाशे हि मन्त्रवत्   
सञ्जल्पोऽपि धात्वाप्यायपुष्ट्याद्यन्यतमं कार्यं कुर्यादिति ॥२७९ ॥  

एवं मन्त्राणां सत्तामभिधाय प्रयोजनमप्याह--  


तदेवं मन्त्रसञ्जल्पविकल्पाभ्यासयोगतः ।  
भाव्यवस्तुस्फुटीभावः सञ्जल्पह्रासयोगतः ॥ १६-२८० ॥  


तदेवमुक्तेन क्रमेण मान्त्रयोः शब्दविमर्शयोरभ्यासतारतम्येन  
सञ्जल्परूपतादिगुणीभावात् स्वाभिन्नस्य भाव्यमानस्य   
मन्त्रदेवतात्मनो वस्तुनः स्फुटीभावः साक्षात्कारो भवेत्--  
इत्यर्थः ॥  

नन्वस्य मान्त्रं सञ्जल्पमभ्यस्यतो भाव्यवस्तुसाक्षात्कारः कथं   
स्यात्?--इत्याशङ्क्याह--  


वस्त्वेव भावयत्येष न सञ्जल्पमिमं पुनः ।  
गृह्णाति भासनोपायं भाते तत्र तु तेन किम् ॥ १६-२८१ ॥  


ननु यद्येवं तत्किमस्य सञ्जल्पोपादानेन ?--इत्याशङ्क्याह--इममित्यादि   
। तेन किमिति--उपेये हि लब्धे पुनरुपायस्य किं प्रयोजनम्--इत्यभिप्रायः   
॥  

एतदेवोपसंहारभङ्ग्या प्रतिपादयति--  


एवं सञ्जल्पनिर्ह्रासे सुपरिस्फुटतात्मकम् ।  
अकृत्रिमविमर्शात्म स्फुरेद्वस्त्वविकल्पकम् ॥ १६-२८२ ॥  


ननु अविकल्पकेऽपि  

"कामशोकभयोन्मादचौरस्वप्नाद्युपप्लुताः ।  
अभूतानपि पश्यन्ति पुरतोऽवस्थितानिव ॥"  

इत्याद्युक्त्या सदेव न भायादित्यत्रापि वस्त्वेव स्फुरेदिति कस्मादुक्तम् ?--इत्याशङ्क्याह--  


निर्विकल्पा च सा संविद्यद्यथा पश्यति स्फुटम् ।  
तत्तथैव तथात्मत्वाद्वस्तुनोऽपि बहिःस्थितेः ॥ १६-२८३ ॥  


बहिरपि हि वस्तुनस्तदधीनैव सत्ता--इत्यर्थः ॥२८३ ॥  

शिवाभेदभाजो गुरोस्तु विशेषेण यथार्थसङ्कल्पता--इत्याह--  


विशेषतस्त्वमायीयशिवताभेदशालिनः ।  
मोक्षेऽभ्युपायः सञ्जल्पो बन्धमोक्षौ ततः किल ॥ १६-२८४ ॥  


मोक्षेऽभ्युपाय इत्यर्थात् शिष्यस्य । ननु  

शर्वो विकल्पः संसारः… ।"  

इत्युक्त्या सङ्कल्पस्य बन्धकत्वं स्यात् प्रत्युत   
मोक्षाभ्युपायत्वमिहास्य कस्मादुक्तम् ?--इत्याशङ्क्याह--बन्धमोक्षौ   
ततः किलेति । इह अमायीयशिवताभेदशालिनो गुरोः सङ्कल्पादेव   
बन्धमोक्षौ स्यातां किन्तु इयान् विशेषो यद्भेदमयतायां   
बन्धोऽन्यथा तु मोक्ष इति ॥२८४ ॥  

ननु एवमपि अविकल्पकपर्यन्तीभूतादेवास्मादेतन्न्याय्यं न तु अन्यथा,   
तत्कथं सञ्जल्पमात्रादेव मोक्षो भवेत् ?--इत्याशङ्क्याह--  


विकल्पेऽपि गुरोः सम्यगभिन्नशिवताजुषः ।  
अविकल्पकपर्यन्तप्रतीक्षा नोपयुज्यते ॥ १६-२८५ ॥  


नोपयुज्यत इत्यत्र गुरोः शिवाभेदमयत्वं हेतुः ॥२८५ ॥  


न च एतद्युक्तिमात्रसिद्धमेव--इत्याह--  


तद्विमर्शस्वभावा हि सा वाच्या मन्त्रदेवता ।  
महासंवित्समासन्नेत्युक्तं श्रीगमशासने ॥ १६-२८६ ॥  


मन्त्रो हि स्वत एवाविल्पकसंवित्स्वभावः--इति भावः ॥२८६ ॥  

एवं परसंवित्समासन्नत्वादेव मन्त्रादयस्तदायत्ताः सिद्धिं   
साधयितुं शक्नुवन्तीति   
दृष्टान्तप्रदर्शनपुरःसरीकारेणाभिधातुमाह--  


निकटस्था यथा राज्ञामन्येषां साधयन्त्यलम् ।  
सिद्धिं राजोपगां शीघ्रमेवं मन्त्रादयः पराम् ॥ १६-२८७ ॥  


परां सिद्धिमिति--मोक्षलक्षणाम् । यदुक्तम्--   

"अधमा वश्यदा सिद्धिर्मध्यमा खेचरत्वदा ।  
संसारभयविच्छेददायिनी सिद्धिरुत्तमा ॥"   

इति ॥२८७ ॥  

एतच्चास्मच्छास्त्रेऽप्युक्तम्--इत्याह--  


उक्ताभिप्रायगर्भं तदुक्तं श्रीमालिनीमते ।  


तदेवाह--   


मन्त्राणां लक्षणं कस्मादित्युक्ते मुनिभिः किल ॥ १६-२८८ ॥  


कस्मादिति--योगविषये हि प्रश्ने कृते किमिति मन्त्रलक्षणमुक्तम्- इति   
भावः । यदुक्तम्--   

"योगमार्गविधिं देव्या पृष्टेन परमेष्ठिना ।  
तत्प्रतिज्ञावताप्युक्तं किमर्थं मन्त्रलक्षणम् ॥" (मा।विटम्। ४।२)   

इति ॥२८८ ॥  

एवं मुनिप्रश्नं निर्णेतुकामः कार्तिकेयो योगाङ्गतयैव एतदुक्तम्--  
इत्यभिधातुमाह--  


योगमेकत्वमिच्छन्ति वस्तुनोऽन्येन वस्तुना ।  
तद्वस्तु ज्ञेयमित्युक्तं हेयत्वादिप्रसिद्धये ॥ १६-२८९ ॥  

तत्प्रसिद्ध्यै शिवेनोक्तं ज्ञानं यदुपवर्णितम् ।  
सबीजयोगसंसिद्ध्यै मन्त्रलक्षणमप्यलम् ॥ १६-२९० ॥  

न चाधिकारिता दीक्षां विना योगेऽस्ति शाङ्करे ।  
क्रियाज्ञानविभेदेन सा च द्वेधा निगद्यते ॥ १६-२९१ ॥  

द्विविधा सा प्रकर्तव्या तेन चैतदुदाहृतम् ।  
न च योगाधिकारित्वमेकमेवानया भवेत् ॥ १६-२९२ ॥  

अपि मन्त्राधिकारित्वं मुक्तिश्च शिवदीक्षया ।  


एतच्च प्राग्व्याख्यानेनैव गतार्थमिति नेह पुनर्विभज्य व्याख्यातम् ॥  

तात्पर्यगत्या तु ग्रन्थकृदेव व्याख्यातुमाह--  


अनेनैतदपि प्रोक्तं योगी तत्त्वैक्यसिद्धये ॥ १६-२९३ ॥  

मन्त्रमेवाश्रयेन्मूलं निर्विकल्पान्तमादृतः ।  
मन्त्राभ्यासेन भोगं वा मोक्षं वापि प्रसाधयन् ॥ १६-२९४ ॥  

तत्राधिकारितालब्ध्यै दीक्षां गृह्णीत दैशिकात् ।  


आदृत इत्यनेनास्य तदेकतानत्वमुक्तम् । तत्रेति--मन्त्राश्रयणादौ ॥  

अतश्चास्य मन्त्रादिमाहात्म्यात्सर्वं भुक्तिमुक्त्याद्यपि सिद्ध्येत्--इत्याह-  
 


तेन मन्त्रज्ञानयोगबलाद्यद्यत्प्रसाधयेत् ॥ १६-२९५ ॥  

तत्स्यादस्यान्यतत्त्वेऽपि युक्तस्य गुरुणा शिशोः ।  


युक्तस्येति--योजितस्य--इत्यर्थः, अनेन च योजिकादेर्भेदोऽप्यासूत्रितः ॥  

ननु गुरुणा चेदन्यतत्त्वे योजितः, तत्कथमस्य स्वबलादेव अन्यथा   
भुक्तिर्मुक्तिर्वा स्यात् ?--इत्याशङ्क्याह--  


दीक्षा ह्यस्योपयुज्येत संस्क्रियायां स संस्कृतः ॥ १६-२९६ ॥  

स्वबलेनैव भोगं वा मोक्षं वा लभते बुधः ।  


अत एव च दीक्षायां कृतोऽपि समय्यादिनियमो न स्यात्--इत्याह--  


तेन विज्ञानयोगादिबली प्राक् समयी भवन् ॥ १६-२९७ ॥  

पुत्रको वा न तावान्स्यादपि तु स्वबलोचितः ।  


तावानिति समयी पुत्रको वा ॥  

ननु ज्ञानयोगादौ दुर्बलस्य का वार्त्ता?--इत्याशङ्क्याह--  


यस्तु विज्ञानयोगादिवन्ध्यः सोऽन्धो यथा पथि ॥ १६-२९८ ॥  

दैशिकायत्त एव स्याद्भोगे मुक्तौ च सर्वथा ।  


ननु ज्ञानयोगादिवन्ध्यस्य दैशिकोऽपि किं कुर्यात् ?--इत्याशङ्क्याह--  


दीक्षा च केवला ज्ञानं विनापि निजमान्तरम् ॥ १६-२९९ ॥  

मोचिकैवेति कथितं युक्त्या चागमतः पुरा ।  


पुरेति--पञ्चदशाह्निकादौ ॥  

दीक्षोचितमेव ज्ञानयोगाद्यधितिष्ठतः पुनः किं स्यात् ?--  
इत्याशङ्क्याह--  


यस्तु दीक्षाकृतामेवापेक्ष्य योजनिकां शिशुः ॥ १६-३०० ॥  

स्फुटीभूत्यै तदुचितं ज्ञानं योगमथाश्रितः ।  
सोऽपि यत्रैव युक्तः स्यात्तन्मयत्वं प्रपद्यते ॥ १६-३०१ ॥  


यत्रैव युक्त इत्यर्थाद् गुरुणा ॥३०१ ॥  

अतश्चायं गुर्वधीनसिद्धिरेव--इत्याह--  


गुरुदीक्षामन्त्रशास्त्राधीनसर्वस्थितिस्ततः ।  


एवमेतत्पुत्रकादिविषयमभिधाय साधकविषयमपि अभिधत्ते--  


दुष्टानामेव सर्वेषां भूतभव्यभविष्यताम् ॥ १६-३०२ ॥  

कर्मणां शोधनं कार्यं बुभुक्षोर्न शुभात्मनाम् ।  
यः पुनर्लौकिकं भोगं राज्यस्वर्गादिकं शिशुः ॥ १६-३०३ ॥  

त्यक्त्वा लोकोत्तरं भोगमीप्सुस्तस्य शुभेष्वपि ।  


बुभुक्षोरिति--लोकधर्मिणः साधकस्य । शुभेष्वपीति--शोधनं   
कार्यमिति प्राच्येन सम्बन्धः ॥ अत्रापि क्रियाज्ञानयोः   
प्राधान्येऽयं  
विशेषः--इत्याह--  


तत्र द्रव्यमयीं दीक्षां कुर्वन्नाज्यतिलादिकैः ॥ १६-३०४ ॥  

कर्मास्य शोधयामीति जुहुयाद्दैशिकोत्तमः ।  
ज्ञानमय्यां तु दीक्षायां तद्विशुद्ध्यति सन्धितः ॥ १६-३०५ ॥  

गुरोः स्वसंविद्रूढस्य बलात्तत्प्रक्षयो भवेत् ।  
यदास्याशुभकर्माणि शुद्धानि स्युस्तदा शुभम् ॥ १६-३०६ ॥  

स्वतारतम्याश्रयणादध्वमध्ये प्रसूतिदम् ।  


तदिति--कर्म । सन्धित इति--अनुसन्धानात् । अस्येति--लोकधर्मिणः ॥  

शुभकर्मोपभोगे तु योजनिकास्थानमेवासादयेत्--इत्याह--  


शुभपाकक्रमोपात्त फलभोगसमाप्तितः ॥ १६-३०७ ॥  

यत्रैष योजितस्तत्स्थो भाविकर्मक्षये कृते ।  


तत्स्थ इत्यर्थात् भवेत् । क्षये कृते इत्युपभोगादेव, नहि   
लोकधर्मिणः शुभकर्मशोधनमाम्नातम्--इत्याशयः ॥  

भाविशुभकर्माप्रक्षये पुनरस्य तत्र तत्रोपभोग एव--इत्याह--  


भाविनां चाद्यदेहस्थदेहान्तरविभेदिनाम् ॥ १६-३०८ ॥  

अशुभांशविशुद्धौ स्याद्भोगस्यैवानुपक्षयः ।  


अद्यदेहेति--दीक्षोत्तरकालभाविनाम् ॥  

अत एवास्य न कुत्रचिदपि दुःखोपभोगो भवेत्--इत्याह--  


भुञ्जानस्यास्य सततं भोगान्मायालयान्ततः ॥ १६-३०९ ॥  

न दुःखफलदं देहाद्यध्वमध्येऽपि किञ्चन ।  


मायालयान्तत इति--मायालयान्तं यावत्--इत्यर्थः ॥  

मायालये वृत्ते पुनरस्य किं स्यात्?--इत्याशङ्क्याह--  


ततो मायालये भुक्तसमस्तसुखभोगकः ॥ १६-३१० ॥  

निष्कले सकले वैति लयं योजनिकाबलात् ।  


आह्निकार्थमेव श्लोकस्य प्रथमार्धेनोपसंहरति--  


इति प्रमेयं कथितं दीक्षाकाले गुरोर्यथा ॥ १६-३११ ॥  



इति श्रीमदाचार्याभिनवगुप्तपादविरचिते श्रीतन्त्रालोके   
प्रमेयप्रकाशनं नाम षोडशमाह्निकम् ॥ १६ ॥  


इतीत्थमेतत्प्रमेयमिहोक्तं यथा येन प्रकारेण काले शक्तिपातावसरे   
गुरोर्दीक्षा कार्या भवेदिति शुभम् ॥ ३११ ॥  


श्रीमद्गुरुमहिमोदितशोधकशोध्योभयानुसन्धानः ।  
षोडशमाह्निकमेतद् व्यवृणोदिह जयरथाभिख्यः ॥  


इति श्रीमन्महामाहेश्वराचार्यवर्यश्रीमदभिनवगुप्तविरचिते  
श्रीतन्त्रालोके श्रीजयरथविरचितविवेकाभिख्यव्याख्योपेते   
प्रमेयप्रकाशनं नाम षोडशमाह्निकं समाप्तम् ॥ १६ ॥  


