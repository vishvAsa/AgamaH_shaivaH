+++
title = "०८"

+++


अष्टममाह्निकम्  


" विवेक "   

जयकीर्तिरयं जयताज्जगदम्भोजं विभक्तभुवनदलम् ।  
रविरिव विकासयति यश्चिदेकनालाश्रयत्वेन ॥  

इदानीं द्वितीयार्धेन देशाध्वनः स्वरूपं सङ्गिरितुमुपक्रमते --    

देशाध्वनोऽप्यथ समासविकासयोगात्सङ्गीयते विधिरयं   
शिवशास्त्रदृष्टः ॥ १ ॥  

नन्ववान्तराणां प्रमेयाणामनन्तानां प्रतिपाद्यत्वेऽपि कथमिह   
अस्यैव निर्देशः, इत्याशङ्क्याह ↓   


विचारितोऽयं कालाध्वा क्रियाशक्तिमयः प्रभोः ।  
मूर्तिवैचित्र्यजस्तज्जो देशाध्वाऽथ निरूप्यते ॥ ८-२ ॥  


"अथ" इत्यानन्तर्ये । तत् पदमन्त्रवर्णात्मना त्रिप्रकारः कालाध्वा   
विचारितः -- इति तदानन्तर्येण युक्तं देशाध्वनोऽप्यत्र निरूपणम्, --   
इत्यत एव क्रमेण भुवनतत्त्वकलाप्रतिपादकं   
वक्ष्यमाणमाह्निकचतुष्टयम् । "तज्जः" इति तस्मात् प्रभोरेव जातः, स   
एव तथा तथा बहिःस्फुरित -- इत्यर्थः । यदाहुः --   

"आश्यानं चिद्रसस्यौघं साकारत्वमुपागतम् ।  
जगद्रूपतया वन्दे प्रत्यक्षं भैरवं वपुः ॥"   

इति ॥ २ ॥  

ननु यद्येवम्, षड्विधोऽपि अयमध्वा किं चिदेकरूपात् तस्मादतिरिक्तो न   
वा? इत्याशङ्क्याह --   


अध्वा समस्त एवायं चिन्मात्रे सम्प्रतिष्ठितः ।  
यत्तत्र नहि विश्रान्तं तन्नभःकुसुमायते ॥ ८-३ ॥  


शम्प्रतिष्ठितः" इति तदनतिरिक्तः -- इत्यर्थः । अत्र व्यतिरेकमुखेन   
द्वितीयार्धं हेतुः । नभःकुसुमायते" इति न किञ्चित् स्यादिति यावत् ॥   
३ ॥  

ननु यदि नाम संविदनतिरिक्त एवायमध्वा, तत् कथं सर्वत्र   
बर्हिर्भेदेन भायात् ? -- इत्याशङ्क्याह ↓   


संविद्द्वारेण तत्सृष्टे शून्ये धियि मरुत्सु च ।  
नाडीचक्रानुचक्रेषु बहिर्देहेऽध्वसंस्थितिः ॥ ८-४ ॥  


संविदेव हि स्वस्वातन्त्र्यात् स्वं स्वरूपं गोपयित्वा स्वसमुल्लासिते   
शून्यप्राणबुद्धिदेहात्मनि प्रमातरि, बहिःप्रमेये च   
अनतिरिक्तत्वेऽप्यतिरिक्तमिव षड्विधमपि अध्वानमवभासयति, --   
इत्युक्तं   

संविद्द्वारेण तत्सृष्टे शून्यादावध्वसंस्थितिः"   

इति । नाडीचक्रानुचक्रेषु" इति मरुत्सामानाधिकरण्येन योज्यम् ॥ ४ ॥   

ननु यद्येवं तदस्तु, को दोषस्तन्निरूपणेन पुनः कोऽर्थः?   
इत्याशङ्क्याह --   


तत्राध्वैवं निरूप्योऽयं यतस्तत्प्रक्रियाक्रमम् ।  
अनुसन्दधदेव द्राग् योगी भैरवतां व्रजेत् ॥ ५ ॥  


"प्रक्रियाक्रमम्" इति कालाग्न्यादेरनाश्रितपर्यन्तं   
तथातथाऽनुपूर्व्येण अवस्थानम् । "अनुसन्दधत्" इति शर्वमहम्" इति   
विमर्शनेन स्वात्मविश्रान्तिमयतामापादयन् योगी शीघ्रमेव   
परसंविदैकात्म्यमियात् ॥ ५ ॥   

नचैतदस्मदुपज्ञमेव, इत्याह --   


दिदृक्षयैव सर्वार्थान् यदा व्याप्यावतिष्ठते ।  
तदा किं बहुनोक्तेन इत्युक्तं स्पन्दशासने ॥ ८-६ ॥  


यथा दिदृक्षावसरे स्वसाक्षितयैव अर्थस्तथा स्फुरति, तथैव योगी   
धरादिशिवान्ततत्त्वान्तर्भाविनः सर्वानर्थान् यदा शर्वमहम्"   
इत्यनुसन्धानपूर्वं स्वात्मनि क्रोडीकृत्यावतिष्ठते तदा   
निःशेषवेद्यविगलनेन परभैरवदशावेशचमत्काररूपं यत् फलम्,   
तत् स्वसंविदेवानुभविष्यति -- इत्यत्र बहुनोक्तेन किम्? न कश्चिदर्थ --   
इत्यर्थः । श्वयमेवावभोत्स्यते" इति चात्र तुर्यः पादः ॥ ६ ॥  

ननु अध्वप्रक्रियाज्ञानमात्रादेव किमेवं भवेत्? -- इत्याशङ्क्याह --   


ज्ञात्वा समस्तमध्वानं तदीशेषु विलापयेत् ।  
तान् देहप्राणधीचक्रे पूर्ववद् गालयेत्क्रमात् ॥ ८-७ ॥  

तत्समस्तं स्वसंवित्तौ सा संविद्भरितात्मिका ।  
उपास्यमाना संसारसागरप्रलयानलः ॥ ८-८ ॥  


"तदीशेषु" इति ब्रह्मादिषु । "तान्" तदीशानपि   
देहबुद्धिप्राणशून्यात्मनि कल्पिते रूपे "पूर्ववत्"   
कालाध्वनिरूपितनीत्या "गालयेत्" देहादारभ्य यथोत्तरं विश्रमयेत्,   
यावत् "क्रमात्" प्राप्तावसरं "तत् समस्तम्" देहादि स्वसंवित्सात्कुर्यात्,   
येनास्य सा संविदशेषवेद्यग्रासीकारेण पूर्णा सती "उपास्यमाना"   
भूयोभूयस्तथा परिशील्यमाना द्वयाद्यवभासतिरस्कारेण   
परमाद्वयमयतया प्रस्फुरेदित्यर्थः ॥ ८ ॥  

ननु   

"अथ कालाग्निरुद्राधः कटाहः संव्यवस्थितः ।  
कोटियोजनबाहुल्यस्तस्योर्ध्वे भुवनानि तु ॥  

नवनवतिकोट्यश्चाप्यण्डानां तु सहस्रकम् ।  
कोटीनां सप्ततिं लक्षाण्ययुतानां सहस्रकम् ॥  

अर्बुदान्यथ वृन्दानि खर्वाणि च तथैव च ।  
पद्मानि चाप्यसङ्ख्यानीत्येवमादीन्यनेकशः ॥" (स्व। १०।४)  

इत्याद्युक्त्या भुवनानामानन्त्ये तदधीशानामपि आनन्त्यम्, -- इति   
तेषां प्रत्येकमेवमनुसन्धाने जन्मसहस्रैरपि न कश्चित् पारं यायात्   - इत्येतदशक्यानुष्ठानम् -- इत्याशङ्क्याह --   

श्रीमद्दीक्षोत्तरे चैतानध्वेशान् गुरुरब्रवीत् ।  
"गुरुः" इत्याद्यः श्रीकण्ठनाथः । अब्रवीदिति नैयत्येन ॥  

तत्रत्यमेव ग्रन्थं पठति --   


ब्रह्मानन्तात्प्रधानान्तं विष्णुः पंसः कलान्तगम् ॥ ८-९ ॥  

रुद्रो ग्रन्थौ च मायायामीशः सादाख्यगोचरे ।  
अनाश्रितः शिवस्तस्माद्व्याप्ता तद्व्यापकः परः ॥ ८-१० ॥  


ब्रह्माण्डकर्परिकाधोवर्तिनोऽनन्तात्प्रभृति प्रधानान्तं ब्रह्मा   
व्याप्ता -- इति सम्बन्धः । एवमुत्तरत्रापि योजनीयम् । ग्रन्थौ चेति,   
चशब्देन तद्गतरूपायामपि मायायां रुद्रो व्याप्तेत्यर्थः । "रिशः"   
इतीश्वरः । शादाख्यगोचरः" इति शुद्धविद्यादितत्त्वत्रयानि ।   
"तस्मात्" इति सादाख्यगोचरात् अर्थादूर्ध्वं शक्तितत्त्वस्थाने तु   
"तद्व्यापकः" इति तेषां ब्रह्माद्यनाश्रितान्तानां पञ्चानामपि   
कारणानां व्यापकः परः शिवः -- इत्यर्थः । अतश्च   
नियतत्वात्तदीशानां प्रत्युतैतत् सुखोपायम्, इत्यतः परमन्यज्ज्ञानं   
नास्तीत्युक्तप्रायम् ॥ १० ॥  

यदभिप्रायेणैव श्रीस्वच्छन्दशास्त्रमप्येवमाह --   


एवं शिवत्वमापन्नमिति मत्वा न्यरूप्यत ।  
न प्रक्रियापरं ज्ञानमिति स्वच्छन्दशासने ॥ ८-११ ॥  


यदुक्तं तत्र ↓   

नास्ति दीक्षासमो मोक्षो न विद्या मातृकापरा ।  
न प्रक्रियापरं ज्ञानं नास्ति योगस्त्वलक्षकः ॥" (११।१९८)   

इति ॥ ११ ॥  

नन्वेवमध्वनोऽनुसन्धाने कथं बोधस्य साक्षात्कारो भवेत्? --   
इत्याशङ्क्याह --   


त्रिशिरःशासने बोधो मूलमध्याग्रकल्पितः ।  
षट्त्रिंशत्तत्त्वसंरम्भः स्मृतिर्भेदविकल्पना ॥ ८-१२ ॥  

अव्याहतविभागोऽस्मिभावो मूलं तु बोधगम् ।  
समस्ततत्त्वभावोऽयं स्वात्मन्येवाविभागकः ॥ ८-१३ ॥  

बोधमध्यं भवेत्किञ्चिदाधाराधेयलक्षणम् ।  
तत्त्वभेदविभागेन स्वभावस्थितिलक्षणम् ॥ ८-१४ ॥  

बोधाग्रं तत्तु चिद्बोधं निस्तरङ्गं बृहत्सुखम् ।  


श्रीत्रिशिरोभैरवे हि बोध एव मूलमध्याग्रकल्पितः सन्   
षट्त्रिंशत्तत्त्वसंरम्भस्तथोल्लसितः, -- इत्यर्थादुक्तम्, येन   
तदनुसन्धानाद्बोधसाक्षात्कारः स्यात् । तदेवार्थद्वारेण पठति --   
श्मृतिः" इत्यादि । इह खलु यो नाम "अस्मिभावः"  

"बुद्ध्यस्मितासुसंरूढो गुणान्पूर्वं विभेद्य च ।  
विचारयेद्भूतधर्मान् पृथिव्यादिक्रमेण तु ॥"  

इत्यादितत्रत्योक्त्या अनात्मरूपबुद्ध्यादिनिष्ठाहम्भावः सङ्कुचितः   
प्रमाता स स्मृतिर्भेदविकल्पना च तत्स्वभाव -- इत्यर्थः । स हि   
"इदमहं जानामि" इति भेदेनैव विश्वं विकल्पयेत् । न केवलं   
सद्रूपमेवार्थमेवं विकल्पयेत्, यावद्दग्धपित्रादिविषये   
स्मृतिविकल्पादावसदपि, -- इत्युक्तं श्मृतिः" इति । अत एवेदन्तायाः   
प्राधान्यादव्याहतविभागः सुस्फुटभेदात्मक -- इत्यर्थः । तच्च   
बोधगं मूलं बोधस्य परां कोटिं प्राप्तं स्थौल्यमुच्यते, --   
इत्यर्थः । तथा अयं भेदेनोल्लसितः शमस्ततत्त्वभावो"   
भूतभावादिः "इदमहम्" इति न्यायेन बोधरूपे श्वात्मन्येव"   
विश्रान्तोऽत एव "अविभागको" विगलितभेदो बोधमध्यं भवेत् नतु   
बोधाग्रम्; यतस्तदहन्तेदन्तयोः सामानाधिकरण्यात् आमुखे   
भेदप्रतिभासात् "किञ्चिदाधाराधेयलक्षणम्" किञ्चित्पदेन   
बोधमूलवन्न भेदप्रधानं नापि बोधाग्रवदभेदप्रधानम्, -- इति   
प्रकाशितम्; अत एव अन्तरालवर्तित्वात् "मध्यम्" -- इत्युक्तम् । तथा   
तत्त्वानां भेदस्य "विभागेन" मूलत एव शातनेन यत् "अहम्"   
इत्यामर्शरूपे स्वात्मन्येवावस्थानं तत् "बोधाग्रम्"   
सकलभावाविभागस्वभावः, परां काष्ठां प्राप्तो बोधः --   
इत्यर्थः । अत एव तच्चिद्बोधरूपं न तु अणुबोधरूपम्, निस्तरङ्गं न   
तु क्षुब्धम्, "बृहत् सुखम्" जगदानन्दरूपं न तु   
अनानन्दादिरूपमित्यर्थः । यदुक्तं तत्र --   

"षट्त्रिंशत्तत्त्वविषये यद्भेदेन विकल्पना ।  
स्मृतिः सुस्फुटभेदात्मा मितमाता तदुच्यते ॥  

प्रान्तावस्थितिविज्ञानं स्थौल्यं बोधस्य भैरवि ।  
समस्ततत्त्वभावोऽयं नावलोक्यो विभागशः ॥  

स्वात्मनि संस्थितं विन्द्याद् बोधमध्यं तदुच्यते ।  
आधाराधेयभावोऽयमुभयावस्थितस्य च ॥  

तत्त्वभेदविभागेन स्वभावस्थितिलक्षणम् ।  
तत्पदस्थो न विन्देत चिद्व्योमान्तरवर्तिनः ॥  

तदतीतं विजानीयान्मध्यमं प्राप्त्यवस्थितम् ।  
प्रान्तावस्थितिविज्ञेयं बोधाग्रं तदिहोच्यते ॥  

शक्तिज्ञानं विजानीयात्परमानन्दलक्षणम् ।  
नित्योदितं सुखं विद्धि निस्तरङ्गं तु कथ्यते ॥  

बृहत्सुखेति कथितं चिद्बोधं तु निगद्यते ।"   

इति ॥ १४ ॥  

एवं षड्वधेऽप्यध्वनि संविदैकात्म्यं परिशीलयतो योगिनो   
भैरवीभाव एव भवेत् -- इत्याह --    


संविदेकात्मतानीतभूतभावपुरादिकः ॥८-१५ ॥  

अव्यवच्छिन्नसंवित्तिर्भैरवः परमेश्वरः ।  


न केवलमेतदत्रैवोक्तं यावदन्यत्रापि, -- इत्याह --   


श्रीदेव्यायामले चोक्तं षट्त्रिंशत्तत्त्वसुन्दरम् ॥ ८-१६ ॥  

अध्वानं षड्विधं ध्यायन्सद्यः शिवमयो भवेत् ।  


"ध्यायन्" इति स्वसंविदभेदेन परामृशन्नित्यर्थः । यदुक्तं तत्र --   

"अध्वानं निखिलं देवि तत्त्वषट्त्रिंशदुज्ज्वलम् ।  
चिन्तयन् सद्य आप्नोति पदं शाश्वतमुत्तमम् ॥"   

इति ॥ १६ ॥  

ननु यदि नाम बोधात्मैव षड्विधोऽपि अयमध्वा, तद्बोधस्य   
देशाद्यनवच्छिन्नत्वात् कथमस्योर्ध्वादिव्यवस्था स्यात् ? --   
इत्याशङ्क्याह --   


यद्यप्यमुष्य नाथस्य संवित्त्यनतिरेकिणः ॥ ८-१७ ॥  

पूर्णस्योर्ध्वादिमध्यान्तव्यवस्था नास्ति वास्तवी ।  
तथापि प्रतिपत्तॄणां प्रतिपादयितुस्तथा ॥ ८-१८ ॥  

स्वस्वरूपानुसारेण मध्यादित्वादिकल्पनाः ।  


प्रतिपत्रादयो हि सङ्कुचितरूपत्वात् गृहीतदेहाद्यभिमानाः ↓ इति   
तदनुसारेणोर्ध्वादिव्यवस्थां कल्पयेयुः, न तु वस्तुतः सा सम्भवेत्;   
अत एवोर्ध्वमप्यन्यापेक्षयाधः स्यात् । तस्मात्   
प्रतिपत्राद्यपेक्षयैवेयं व्यवस्था -- यत् पृथिवीतत्त्वं   
सर्वतत्त्वान्तर्वर्ति तत्त्वान्तराणि च तद्बहिरिति ॥ १८ ॥  

तदाह ↓   


ततः प्रमातृसङ्कल्पनियमात् पार्थिवं विदुः ॥ ८-१९ ॥  

तत्त्वं सर्वान्तरालस्थं यत्सर्वावरणैर्वृतम् ।  


पृथिवीतत्त्वमेव च स्थौल्यस्य परा कोटिः, इति तदुपक्रमं   
सुखेनावबोधात् तत्रैव प्रथमं भुवनस्थितिरुच्यते, -- इत्याह --   


तदत्र पार्थिवे तत्त्वे कथ्यते भुवनस्थितिः ॥ ८-२० ॥  

तामेवाह -- नेता कटाहरुद्राणामनन्तः कामसेविनाम् ।  
पोतारूढो जलस्यान्तर्मद्यपानविघूर्णितः ॥ ८-२१ ॥  

स देवं भैरवं ध्यायन् नागैश्च परिवारितः ॥  


जलस्यान्तरित्यर्थात् तदुपरि संस्थितः । यदुक्तम् --   

शंस्थितः सोऽम्भसां रमूध्नि शक्त्याधारस्तु हूहुकः ।"   

इति । अत एव चास्य अप्तत्त्वसन्निकर्षेण कटाहस्याधो   
बहिर्देशेऽवस्थानं न त्वन्तः, -- इति सिद्धम् । यदुक्तं   
श्रीनन्दिशाखायाम् --   

"कोटियोजनतः स्थौल्यं ब्रह्माण्डस्य कटाहके ।  
तथैवोर्ध्वं स्थितं ज्ञेयमन्तरं कथ्यते प्रिये ॥  

अष्टानवतिकोटीर्भिब्रह्माण्डं समुदाहृतम् ।"  

इत्युपक्रम्य "कटाहाधः स्थितं देवि हूहुकं भुवनेश्वरम् ।  
 शक्त्याधारं तु जानीयादनन्तं वरवर्णिनि ॥"   

इति । श्रीत्रिशिरोभैरवेऽपि --   

"ब्रह्माण्डबाह्यतोऽनन्तो विश्वाधारस्तु कथ्यते ।"   

इति । अन्तरवस्थाने चास्य   

"दशकोटिमितं तत्तु पोतैः सर्वत्र तत्समम् ।   
ऊर्ध्वं तस्य सुरेशानि कोटिमात्रं तमः परम् ॥"  

इत्याद्युक्तं भुवनादिमानं   
वक्ष्यमाणब्रह्माण्डान्तर्वर्तिभुवनमानसङ्ख्यातोऽतिरिच्येत, -- इति   
तत्सङ्ख्याया आसमञ्जस्यं स्यात् । ननु यद्येवं तदनन्तस्य --   

"ब्रह्माण्डमण्डपस्यान्तर्भुवनानि विशोधयेत् ।  
आदावनन्तभुवनं कौष्माण्डं हाटकेश्वरम् ॥  

अनन्तभुवनस्यानु कालाग्निभुवनं महत् ।  
शार्वं ब्रह्मं वैष्णवं च रौद्रं भुवनमुत्तमम् ॥  

ब्रह्माण्डोदरमध्ये तु अष्टावेते प्रकीर्तिताः ।"  

इत्यादीनामन्तःस्थितिविधायकानां वाक्यानां कोऽर्थः स्यात् । किञ्च  

"ब्रह्मणोऽण्डस्य शकलं कोटिमात्रं प्रमाणतः ।  
तदूर्ध्वं कालरुद्रस्तु दशेशानसमन्वितः ॥  

कोटिमात्रं पुरं तस्य तज्ज्वाला दशकोटयः ।  
अनन्तोऽधः पद्म ऊर्ध्वे अन्ये तु क्रमशः स्थिताः ॥"   

इति । तथा   

"अधः कालान्तगो रुद्रो दशेशस्थानमध्यगः ।  
पद्मश्चोर्ध्वमधोऽनन्तस्तथान्ये क्रमवर्तिनः ॥"  

इत्याद्युक्त्या कालाग्निभुवनान्तरेव अस्य भुवनं न तु पृथक् -- इति   
वक्ष्यमाणाया भुवनसङ्ख्याया अपि न किञ्चिदासमञ्जस्यम् । इह च   
अनन्तस्य श्रीसिद्धातन्त्रोक्तं भुवनमानं न ग्राह्यमेव,  

"क्रियादिभेदभेदेन तन्त्रभेदो यतः स्मृतः ।  
तस्माद्यत्र यदेवोक्तं तत्कार्यं नान्यतन्त्रतः ॥"  

इत्याद्युक्त्या तत्प्रक्रियाया भिन्नत्वात् । तथा च इह नरकाणां   
द्वात्रिंशत्कोटयो मानं तत्रैकविंशतिः । यदुक्तम् --   

"तस्योर्ध्वं नरका घोरा एकविंशतिकोटयः ।"   

इति । इहापि   

"अण्डस्यान्तरनन्तः… ।" (८।३९३)   

इति,  

"अष्टावन्तः साकं शर्वेण… ।" (८।३९७)  

इति च वक्ष्यमाणं व्याहन्येत -- इति किमत्र प्रतिपत्तव्यम्? इदमत्र   
प्रतिपत्तव्यं यदनन्तस्य बहिरवस्थानमिति । तथाहि --   
श्रीतन्त्रराजभट्टारके  

"ब्रह्माण्डमण्डपान्तर्… ।"  

इत्यादिकमनन्तस्य नान्तःस्थितेर्विधायकम्, किन्त्वेवं शुद्धिक्रमस्य   
तदवस्थितेः पूर्वमुक्तत्वात्, एतावन्मात्रस्यैवात्र विवक्षितत्वात् ।   
यदुक्तं तत्र --   

"अतो" भुवनदीक्षान्या शृणु पार्वति तत्त्वतः ।  
आदिष्ट्के पुरा प्रोक्तमेतन्निखिलतो मया ॥  

तथापि तव वक्ष्यामि सङ्क्षेपादिह भामिनि ।  

इत्युपक्रम्य   

"तेषां विभागमधुना शृणु वीरेन्द्रवन्दिते ।"   

इति । तत्र च अस्यादिषट्केबहिरेवावस्थानं विहितम् । यदुक्तम् --   

"यत्तद्भूम्यण्डकं भाति पीतमम्बुजजन्मनः ।  
तस्याधोभागगा भान्ति पूर्वदृष्टान्तकारकाः ॥  

शेषाहिफणमाणिक्यविश्वकर्म्मप्रसादतः ।"  

इत्युपक्रम्य   

"अनन्तशक्तिचन्द्रांशुपीयूषोर्मिभिरुल्वणैः ।  
आलिङ्गितमतश्चोच्चैरप्तत्वाधः पथोच्छलत् ॥  

भुवनं तस्य वीरस्य भात्यनन्तस्य स्वश्रिया ।  
अनन्तवनितावक्त्रपद्मषण्डसरः सदा ॥"  

इति विशेष्य   

"ततो हूहुकरुद्रस्य चूडामणिनभ (विव) स्वतः ।  
त्विषा प्रध्वस्ततिमिरं पुरं वीरगणाकुलम् ॥"  

इत्यादिना हूहुकरुद्राणां भुवनानि,  

"भैरवीयमहारज्जुप्रबद्धानि महेश्वरि ।  
एतान्यप्सु पुराण्यत्र निभृतानि शिवात्मना ॥  

लक्षोच्छिर्तानि सर्वाणि सलिलावर्तगानि च ।"  

इत्यादिना च तेषां देशं मानं चाभिधाय  

शमन्ताद् ब्रह्मणोऽण्डं तु शतकोटिप्रविस्तरम् ।  
कटाहं च स्मृतं कोटिः शतरुद्रैः समन्वितम् ॥"   

इति । यत्पुनः   

"…ऽन्तर्भुवनानि विशोधयेत् ।"  

इत्याद्युक्तं तन्मल्लग्रामवद्भूम्ना व्याख्येयम्, अन्यथा हि   
पूर्वापरव्याघातः स्यात् । एवमत्र अनन्तपूर्वकं शतरुद्रपर्यन्तं   
भुवनानां शुद्धौ यौगपद्येन तदसम्पत्तेः   
क्रममात्रमेवाभिधित्सितं न त्वन्तर्बहीरूपत्वमपि, तथात्वे   
तच्छुद्धावविशेषात् । एवं  

"एतेषां तु अधस्ताद्वै कालाग्निभुवनं ततः ।  
हूहुकाश्च तथा देवि ब्रह्माण्डोदरवर्तिनः ॥"  

इत्यादावपि व्याख्येयम् । एतच्चोत्तानतयैव गृहीत्वा सङ्ग्रहकाराः   
प्रवृत्ताः -- इति तत्र तत्र तथाभ्यधुः, येनास्य अन्तरवस्थाने   
भ्रन्तिबीजत्वं प्ररूढम् । तथा च सोमशम्भुः --   

"अथ हूहुककालाग्निरुद्रौ हाटक एव च ।  
कूष्माण्डश्चाथ शर्वश्च ब्रह्मा विष्णुश्च सप्तमः ॥  

रुद्रश्चाष्टाविमे रुद्राः कटाहस्यान्तरे स्थिताः ।"   

इति । गुरुभिरेतन्नाना विकल्पितम्, -- इति तन्मतप्रदर्शनाशयेन  

"अण्डस्यान्तरनन्त… । (८।३९३)   

इति, अष्टावन्तः साकं   

शर्वेण… । (८।३९७)  

इति च पुरस्तादिह वक्ष्यति, -- इति न पूर्वापरव्याहतत्वम् । यद्वक्ष्यति   -   

अथ सकलभुवनमानं यत्पूर्वं निगदितं निजैर्गुरुभिः ।  
तद्वक्ष्यते समासाद् बुद्धौ येनाशु सङ्क्रामेत् ॥" (८।३९२)   

इति । यत्तु कालाग्निभुवनान्तरेवास्य भुवनं न पृथक्, -- इत्युक्तं   
तदयुक्तम्; अयं हि हूहुकरुद्राधिपतेर्बहिरवस्थितात्   
पृथक्शोध्यादनन्तात् कालाग्नेर्भुवनान्तर्वतीं तत्परिवारभूतोऽन्यः   
। एतस्यैव हि तत्त्वे पृथक्शोध्यत्वमनभिधानीयम्,   
कालाग्निरुद्रशुद्ध्यैव तच्छुद्धेः; अन्यथा पद्मादीनामपि तदापतेत् --  
इति अन्तरनेकेरुद्राः शोधनीयाः स्युः -- इति वृत्तावष्टोत्तरादपि   
शतादधिकानि प्रसज्येरन् । एवमन्यैश्च यदस्य बहिर्देशावस्थानेऽपि   
अधःस्थशतरुद्रदशकान्यतरत्वमुक्तं तदप्ययुक्तम्; एवं हि अस्य   
तन्मध्यपाठेनैव गतार्थत्वादितरमेव पृथगभिधानं स्यात् । यच्च   
श्रीसिद्धातन्त्रोक्तं भुवनमानमिह न ग्राह्यम् -- इत्युक्तं तदप्ययुक्तम्;   
यतो यदि नाम नरकादिवदनन्तभुवनस्येह मानं किञ्चिदुच्येत   
तत्प्रक्रियाभेदादन्यतन्त्रोक्तमग्राह्यमेव -- इति स्यात् । भुवनस्य   
मानमवश्यभावि, तच्चेह नोक्तम् -- इति तदाकाङ्क्षायामेव   
अवश्यमेवान्यतः कुतश्चिदपेक्षणीयम् -- इति को नाम श्रीसिद्धातन्त्रे   
प्रद्वेषः । यद्वा श्रीतन्त्रराजभट्टारकेऽपि अस्य   
लक्षोच्छिर्तत्वमुक्तम्, -- इति तदपेक्ष्यताम्, को नाम नो निर्बन्धः;   
यावता हि अस्माकमन्तर्भुवनमानसङ्ख्याया आसमञ्जस्यमभिधानीयं   
तच्च उभयथापि सिद्ध्येत् -- इत्यलं बहुना । "कटाहरुद्राणाम्" ↓ इति   
कटाहाधोवर्तिनां हूहुकरुद्राणाम्; अतश्च तच्छुद्ध्यैव   
एतच्छुद्धिर्भवेदिति भावः । यदुक्तम् --   

"तेन शुद्धेन शुद्धानि त्वण्डान्यत्रोहकैः सह ।" (स्व। १०।६)   

इति । एवमुत्तरत्रापि तत्तद्भुवनेश्वरद्वारेणैव तत्तद्भुवनशुद्धिरिति   
मन्तव्यम् । यदुक्तम् ↓   

न तत्र दुःखितः कश्चिन्मुक्त्वा दुःखमनङ्गजम् ।  
रमन्ते तत्र वै वीरा नारीभिः सह लीलया ॥" (स्व। १०।८)   

इति । पोतारूढ इति, यदुक्तम् --   

"अनन्तः संस्थितोऽधस्तात्पोतारूढो जलान्तरे ।"   

इति । मद्यपानविघूर्णित इति, यदुक्तम् --   

"महापानरतः श्रीमान्महामत्तः सदाम्भसि ।"   

इति । भैरवं ध्यायन्नित्यनेन अस्य तदेकप्रवणतया  

"भुवनेश त्वया नास्य साधकस्य शिवाज्ञया ।  
प्रतिबन्धः प्रकर्तव्यो यातुः पदमनामयम् ॥" (मा।वि। ९।६४)  

इत्यादि तदाज्ञानुविधायित्वमस्ति, -- इति प्रथमत एव सर्वाक्षेपेण   
प्रकाशितम् । नागैरिति, यदुक्तम् ↓   

"पद्मश्चैव महापद्मः शङ्खपालोऽथ वज्रिणः ।  
कार्कोटश्च निषादश्च कम्बलाश्वतरावुभौ ॥  

एभिश्चैव महानागैः समन्तात्परिवारितः ।"   

इति । एवं च स्वयमपि नागरूपत्वमेव, इति सिद्धम् । यदुक्तम् --    

"ऊर्ध्वबाहुर्महाकायो नागरूपी महाबलः ।  
फणानां तु सहस्रेण घारयित्वा जगत्स्थितः ॥"   

इति । अत एव श्रीतन्त्रराजभट्टारकेशेषाहित्वेनायमुक्तः ॥ २१ ॥  

इदानीं ब्रह्माण्डस्यान्तर्भुवनानि वक्तुमुपक्रमते --   


कालाग्नेर्भुवनं चोर्ध्वे कोटियोजनमुच्छिर्तम् ॥ ८-२२ ॥  

लोकानां भस्मसाद्भावभयान्नोर्ध्वं स वीक्षते ।  


ऊर्ध्वं इत्यर्थात् कटाहस्य, स च कोटियोजनानां घनः । यद्वक्ष्यति   -   

"अधश्चोर्ध्वं कटाहोऽण्डे स घनः कोटियोजनः ।" (स्व। १०।१६२)   

इति । नोर्ध्वं स वीक्षते इति, यदुक्तम् --   

नोर्ध्वं निरीक्षते देवो मेदं भूद्भस्मसाज्जगत् । इति । अत   
एवास्योर्ध्ववक्त्रमनुन्मीलितम् -- इति चतुर्वक्त्रत्वमेव सर्वत्रोक्तम् ।   
यदुक्तम् --   

"त्रिनेत्रः स चतुर्वक्त्रो वह्निज्वालावलीधरः ।"   

इति ॥ २२ ॥  

ननु "यो हि यस्माद् गुणोत्कृष्टः स तस्मादूर्ध्वमिष्यते ।" (मा।वि। २।६०)   

इत्याद्युक्त्या नरकोर्ध्वमस्यावस्थानं युक्तम्, तत् कथं तदध उक्तम्? --   
इत्याशङ्क्याह --   


स च व्याप्तापि विश्वस्य यस्मात्प्लुष्यन्निमां भुवम् ॥ ८-२३ ॥  

नरकेभ्यः पुरा व्यक्तस्तेनासौ तदधो मतः ।  


उक्तं च प्राक् ↓   

निरयेभ्यः पुरा कालवह्नेर्व्यक्तिर्यतस्ततः ।  
विभुरप्येष तदधः… ॥ (तं आ। ६।१४२)   

इति ॥ २३ ॥  


दश कोट्यो विभोर्ज्वाला तदर्धं शून्यमूर्ध्वतः ॥ ८-२४ ॥  

तदूर्ध्वे नरकाधीशाः क्रमाद् दुःखैकवेदनाः ।  
अधो मध्ये तदूर्ध्वे च स्थिता भेदान्तरैर्वृताः ॥ ८-२५ ॥  

अवीचिकुम्भीपाकाख्यरौरवास्तेष्वनुक्रमात् ।  
एकादशैकादश च दशेत्यन्तः शराग्नि तत् ॥ ८-२६ ॥  

प्रत्येकमेषामेकोना कोटिरुच्छिर्तिरन्तरम् ।  
लक्षमत्र खवेदास्यसङ्ख्यानामन्तरा स्थितिः ॥ ८-२७ ॥  

कूष्माण्ड ऊर्ध्वे लक्षोनकोटिस्थानस्तदीशिता ।  


"तदर्धम्" पञ्च कोटयः । "शून्यम्" धूमोष्मादिभयाज्जनरहितम् ।   
यदुक्तम् --   

"अस्योपरिष्टाद्देवेशि पञ्च कोट्यो वरानने ।  
न कश्चिन्निवसत्यत्र धूमोष्मपरितापितः ॥" (स्व। १०।३०)  

इति । "तदूर्ध्वे" शून्योपरि । अनुक्रमादिति संहारात्मनः, तेन रौरवे   
कुम्भीपाकेचैकादशान्तर्भवन्ति अवीचौ च दश, -- इत्यात्मना सह   
तन्नरकत्रयं "शराग्नि" पञ्चत्रिंशत्सङ्ख्यावच्छिन्नं   
भवतीत्यर्थः । यदुक्तम् ↓   

नरकैकादशगतमवीचिं शोधयेत्प्रिये ।  
आत्मना द्वादशं देवि कुम्भीपाकं विशोधयेत् ॥  

महारौरवसञ्ज्ञं चाप्येवमेव विशोधयेत् ।  
पञ्चत्रिंशत्प्रवक्ष्यामि समासेन वरानने ॥  

अवीचिः कृमिनिचयो नदी वैतरणी तथा ।  
लोहश्च शाल्मलिश्चैवाप्यसिपर्वत एव च ॥  

सोच्छ्रवासश्च निरुच्छवासः पूतिमांसः परस्तथा ।  
तप्तत्रपुः क्षारकूपो जतुलेपस्तथैव च ॥  

अन्तर्भूता अवीचौ तु कुम्भीपाकस्य श्रूयताम् ।  
अस्थिभङ्गः क्रकचच्छेदकूपश्चापि कटङ्कटः ॥  

वसामिश्रो ह्ययस्तुण्डस्त्रपुलेपश्च कीर्तितः ।  
कुम्भीपाकश्च विज्ञेयस्तीक्ष्णासिश्च तथैव च ॥  

तप्तलोहश्च विज्ञेयः क्षुरधारपथस्तथा ।  
अशनिश्च सुतप्तश्च द्वादशैते प्रकीर्तिताः ॥  

एकादशान्तर्विज्ञेयाः कुम्भीपाकस्य दारुणाः ।  
महारौरवराजे च अत ऊर्ध्वं निबोध मे ॥  

कालसूत्रो महापद्मः कुम्भः सञ्जीवनेक्षुकौ ।  
पाशोऽम्बरीशकश्चैव अयःपट्टस्तथैव च ॥  

दण्डयन्त्रस्त्वमेध्यश्च घोररूपस्तथापरः ।  
महारौरव एतेषामुपरिष्टाद्व्यवस्थितः ॥" (स्व। १०।८१-९०)   

इति । "एषाम्" इति त्रयान्तर्भूतानां द्वात्रिंशतो नरकाणाम् "एकोना   
कोटिः" इति नवनवतिर्लक्षाणि । "अन्तरम्" इति प्रत्येकं शून्यरूपम्,   
तेन द्वात्रिंशत् कोटयः । तत्र सचत्वारिंशच्छतं प्रधानम्,   
तत्रापि द्वात्रिंशत्, तत्रापि त्रयमित्युक्तं स्यात् । यदुक्तम् --   

"अतः परं वरारोहे नरकाः परिकीर्तिताः ।  
पञ्चाशत् कोटयो देवि… ॥"(स्व।१०।३१)   

इति। तथा,   

"तेषु मध्ये शतं श्रेष्ठं चत्वारिंशाधिकं प्रिये ।  
तेषामपि वराश्चान्ये द्वात्रिंशन्नरकाधिपाः ॥  

राजराजेश्वरास्त्रीणि… ॥"   

इति । एवमुपदेशे च अयमाशयो यत् दीक्ष्यस्य पापभूयस्त्वे तारतम्येन   
निश्चिते वितत्य नरकाणां शुद्धिः अन्यथा तु सङ्क्षेपेणेति । ऊर्ध्व   
इति, नरकाणाम् ॥२७॥  

नन्वेवंविधेषु नरकेषु केनाम वसन्ति, केवा न? -- इत्याशङ्क्याह --   


शास्त्रविरुद्धाचरणात् कृष्णं ये कर्म विदधते ॥ ८-२८ ॥  

तत्र भीमैर्लोकपुरुषैः पीड्यन्ते भोगपर्यन्तम् ।  
ये सकृदपि परमेशं शिवमेकाग्रेण चेतसा शरणम् ॥ ८-२९ ॥  


यान्ति न ते नरकयुजः कृष्णं तेषां सुखाल्पतादायि ॥  

"शास्त्रविरुद्धाचरणात्" इति विहितस्याकरणात् निषिद्धस्य च करणात् ।   
सुखाल्पतादायीति, प्रमादादपरिनिष्पन्नत्वात् । तदुक्तम् --   

"एतेऽतिघोरा नरकास्त्रिकोणाः परिकीर्तिताः ।  
असत्कर्मरतानां तु प्राणिनां पातनाय वै ॥  

निस्त्रिंशकर्मकर्तॄणां शठानां पापकर्मणाम् ।  
निर्दयाधमजातीनां परहिंसारतात्मनाम् ॥  

परदाररतानां च शिवशास्त्रस्य दूषिणाम् ।  
देवद्रव्यापहाराणां ब्रह्मघ्नपितृघातिनाम् ॥  

गोघ्नानां च कृतघ्नानां मित्रविस्रम्भघातिनाम् ।  
सुवर्णभूमिहर्तॄणां शौचाचारनिवर्तिनाम् ॥  

दयादाक्षिण्यहीनानां पैशुन्यानृतचेतसाम् ।  
नरकाश्च समाख्यातास्त्वकर्मपथवर्तिनाम् ॥  

शुभकर्मरता लोका नरकेन पतन्ति हि ।  
तत् समासेन वक्ष्यामि यथावदनुपूर्वशः ॥  

सत्यं क्षान्तिरहिंसा च शौचं स्नानमकल्कता ।  
दया लौल्यं च यस्यासौ नरकान्नाधिगच्छति ॥  

शान्तो दान्तः सुहृष्टात्मा त्वनहङ्कारवान्समः ।  
अद्रोही चानसूयश्च परैश्वर्ये च निःस्पृहः ॥  

अमात्सर्यममानित्वं शिवभक्तिरचापलम् ।  
जपध्यानरतिः स्थैर्यं कार्पण्यस्य च वर्जनम् ॥  

व्रतानि नियमाश्चैव स्वाध्यायश्च त्रिसन्ध्यता ।  
सर्वत्र श्रद्दधानत्वमार्जवं ह्नीर्मनस्विता ॥  

ओजः प्रशान्तिः सन्तोषोऽप्रियवाक्यविवर्जनम् ।  
परीक्ष्यकारिता नित्यं मनोऽहङ्कारनिग्रहः ॥  

अदम्भित्वममानित्वमकल्को ज्ञानशीलता ।  
पितृदेवार्चने भक्तिर्गोब्रह्मणशरण्यता ॥  

अग्नौ होमो गुरौ दानं ज्ञानिनां पर्युपासनम् ।  
एकान्ते च रतिर्ध्यानमात्मन्येव च तुष्टता ॥  

अव्यापारः परार्थेषु औदासीन्यमनागसः ।  
अक्रोधित्वमनालस्यमिति धर्माः प्रकीर्तिताः ॥  

यस्त्वेतान्भजते धर्मान् सोऽमृतत्वाय कल्पते ।  
नश्यन्ति पौरुषाः पाशा येऽप्यनन्ताः प्रकीर्तिताः ॥  

शिवाचाररतानां तु धार्मिकाणां हि देहिनाम् ।  
तस्मादेवं तु विज्ञाय मनो धर्मे नियोजयेत् ॥  

यस्य चित्तमसम्भ्रन्तं निर्विकल्पमकल्मषम् ।  
स याति परमांल्लोकान्नरकांश्च न पश्यति ॥  

यस्य बुद्धिरसम्मूढा सर्वभूतेष्वपातकी ।  
अकल्कवान्सत्यवान्योनरकान् स न पश्यति ॥" (स्व। १०।५३-७१)   

इति ॥ २९ ॥  


सहस्रनवकोत्सेधमेकान्तरमथ क्रमात् ॥ ८-३० ॥  

पातालाष्टकमेकैकमष्टमे हाटकः प्रभुः ।  


सहस्रशब्दसन्निधेरेकं सहस्रम्, तदेषामशीतिसहस्राणि मानं   
सिद्धम् । पातालाष्टकमिति, -- यदुक्तम् --   

"आभासं वरतालं च शर्करं च गभस्तिमत् ।  
महातलं च सुतलं रसातलमतः परम् ॥  

सौवर्णमष्टमं ज्ञेयं सर्वकामसमन्वितम् ।" (स्व। १०।९६)  

इति । अष्टम इति, सौवर्णाख्ये । यदुक्तम् --   

"तदूर्ध्व चैव सौवर्णं पातालं परिकीर्तितम् ।  
तत्रावसत्यसौ देवो हाटकः परमेश्वरः ॥" (स्व। १०।११६)  

इति । यद्यपि चात्र पातालसप्तके  

"त्रयोऽसुरास्तथा नागा राक्षसाश्चाविभागतः ।  
एकैकत्र च पाताले कथितास्ते वरानने ॥  

पातालसप्तकेज्ञेयास्तथान्ये भुवनाधिपाः ।  
बलो ह्यतिबलश्चैव बलवान्बलविक्रमः ॥  

सुबलो बलभद्रश्च बलाध्यक्षश्च कीर्तिताः ।" (स्व। १०।११४)  

इत्याद्युक्त्या प्रत्येकं पृथक् भुवनाधिपाः सम्भवन्ति, तथाप्येषां  

"हाटकेन विशुद्धेन सर्वेषां शुद्धिरिष्यते ।"  

इत्याद्युक्त्या हाटकरुद्रशुद्ध्यैव शुद्धिः, -- इत्यानर्थक्यादिह   
तदुपदेशो न कृतः ॥ ३० ॥   

अस्य चैवमभिधाने किं निमित्तम् ? -- इत्याशङ्क्याह --   


प्रतिलोकं नियुक्तात्मा श्रीकण्ठो हठतो बहूः ॥ ८-३१ ॥  

सिद्धीर्ददात्यसावेवं श्रीमद्रौरवशासने ।  


शिद्धीः" इति सालोक्यादिरूपाः । यदुक्तं तत्र --   

"प्रतिलोकेनियुक्तात्मा श्रीकण्ठो भगवानसौ ।  
करोति हाटको भूत्वा पातालद्वारपालनम् ॥  

हठेन भङ्क्त्वा यन्त्राणि पातालेषु महोदयाः ।  
सिद्धीरभ्यस्तसन्मन्त्रान् साधकांल्लम्भयत्यसौ ॥"   

इति ॥ ३१ ॥  

नन्वसावेवं सिद्धीः केषां ददाति? -- इत्याशङ्क्याह --   


व्रतिनो ये विकर्मस्था निषिद्धाचारकारिणः ॥ ८-३२ ॥  

दीक्षिता अपि ये लुप्तसमया न च कुर्वते ।  
प्रायश्चित्तांस्तथा तत्स्था वामाचारस्य दूषकाः ॥ ८-३३ ॥  

देवाग्निद्रव्यवृत्त्यंशजीविनश्चोत्तमस्थिताः ।  
अधःस्थगारुडाद्यन्यमन्त्रसेवापरायणाः ॥ ३४ ॥  

ते हाटकविभोरग्रे किङ्करा विविधात्मकाः ॥  


विकर्मस्थत्वे निषिद्धाचारकारित्वं हेतुः । लुप्तसमया इति,   
चण्डद्रव्यादिसंस्पर्शात् । अत एव प्रायश्चित्ताकरणाद्   
भ्रष्टदीक्षाफलाः । यदुक्तम् --   

"प्रायश्चित्तमकुर्वाणो मन्त्री विधिविलङ्घने ।  
सिद्धिभ्रंशमवाप्नोति… ॥"   

इति । "तत्स्थः" इति वामाचारनिष्ठाः, तेन तत्कारिणस्तद्द्वेषिणश्च   - इत्युक्तं स्यात् । तेषामेव च विशेषणं "देवेत्यादि" । अन्येषां हि   
एवं नारकित्वमेव भवेत् । यथोक्तम् --   

"यदीच्छेन्नरकं गन्तुं सपुत्रपशुबान्धवः ।  
देवेष्वधिकृतिं कुर्याद् गोषु च ब्रह्मणेषु च ॥"   

इति ।  
"उत्तमस्थिताः" इति "वेदादिभ्यः परं शैवम्… ।"  

इत्याद्युक्तेः, ऊर्ध्वोर्ध्वशासनस्थाः । "विविधात्मका" इति   
तत्तत्कर्मानुसारेणोत्तमादिभिन्नाः -- इत्यर्थः । एतच्चैषां   
निःष्यन्दफलवत् न तु साक्षात् । तथात्वे हि  

"ब्रह्मणाः क्षत्रिया वैश्या शूद्रा वा वीरवन्दिते ।  
आचार्यत्वे नियुक्ता ये ते सर्वे तु शिवाः स्मृताः ॥  

अन्यथा प्राक्स्वरूपेण ये पश्यन्ति नराधमाः ।  
नरके ते प्रपच्यन्ते सादाख्यं वत्सरत्रयम् ॥" (स्व-४।४११)   

इति । तथा,  

"प्राग्जात्युदीरणाद्देवि प्रायश्चित्ती भवेन्नरः ।  

दिनत्रयं तु रुद्रस्य पञ्चाहं केशवस्य च ।  
पितामहस्य पक्षैकं नरकेपच्यते तु सः ॥" (स्व। ४।५४२)  

इत्यादिश्रुतिविरोधः स्यात् ॥ ३४ ॥  

एवं भोगोपरमे पुनरेषां किं स्यात् ? -- इत्याशङ्क्याह --   


ते तु तत्रापि देवेशं भक्त्या चेत्पर्युपासते ॥ ८-३५ ॥  

तदीशतत्त्वे लीयन्ते क्रमाच्च परमे शिवे ।  
अन्यथा ये तु वर्तन्ते तद्भोगनिरतात्मकाः ॥ ८-३६ ॥  

ते कालवह्निसन्तापदीनाक्रन्दपरायणाः ।  
गुणतत्त्वे निलीयन्ते ततः सृष्टिमुखे पुनः ॥ ८-३७ ॥  

पात्यन्ते मातृभिर्घोरयातनौघपुरस्सरम् ।  
अधमाधमदेहेषु निजकर्मानुरूपतः ॥ ८-३८ ॥  

मानुषान्तेषु तत्रापि केचिन्मन्त्रविदः क्रमात् ।  
मुच्यन्तेऽन्ये तु बध्यन्ते पूर्वकृत्यानुसारतः ॥ ८-३९ ॥  

इत्येष गणवृत्तान्तो नाम्ना हुलहुलादिना ।  
प्रोक्तं भगवता श्रीमदानन्दाधिकशासने ॥ ८-४० ॥  

पातालोर्ध्वे सहस्राणि विंशतिर्भूकटाहकः ।  
सिद्धातन्त्रे तु पातालपृष्ठे यक्षीसमावृतम् ॥ ८-४१ ॥  

भद्रकाल्याः पुरं यत्र ताभिः क्रीडन्ति साधकाः ।  


"देवेशम्" इति हाटकम् । "अन्यथा" इति तत्पर्युपासावैमुख्येन ।   
"मातृभिः" इत्यपराशक्तिभिः । यदुक्तम् ↓   

"विषयेष्वेव संलीनानधोऽधः पातयन्त्यणून् ।  
याः समालिङ्ग्य रुद्राणून् घोरतर्योऽपराः स्मृताः ॥" (मा।वि। ३।३१)   

इति । "तत्रापि" इति मानुषत्वे । तद्धीना (अन्ये)   
इत्यमन्त्रविदस्तत्तत्स्वकर्मौचित्येन तत्तज्जात्याद्यनुभवन्ति -- इत्यर्थः ।   
नचैतदस्माभिः स्वोपज्ञमेवोक्तम् -- इत्याह -- "प्रोक्तमित्यादि" । यदुक्तं   
तत्र --   

"मातङ्गा हुलहुलाश्चान्ये हेतुका दिव्यरूपिणः ।  
कापालिकाश्च कङ्काला महोच्छुष्माश्च शोभनाः ॥"  

इत्युपक्रम्य "एवं सङ्ख्याविहीनास्तु महाचण्डेश्वरेरणात् ।  
चण्डद्रव्यविलुप्तास्तु दीक्षिताः शिवशासने ॥  

चण्डद्रव्येण जीवन्ति ते स्मृता ब्रह्मराक्षसाः ॥"   

इति । तथा   

"रमन्ते विविधैर्भोगैस्तेऽपि पातालवासिनः ।  
पाताले भूतराजानो भवन्ति बलदर्पिताः ॥"  

इति "भूकटाहक" इति मनुष्याधारभूः । एवमियदन्तं   
ब्रह्माण्डस्यार्धम् तत्कटाहः कोटिः, कालाग्निपुरं कोटिः, तज्ज्वाला   
दशकोटयः, धूमः पञ्च, नरका द्वात्रिंशत्, कूष्माण्डपुरं   
नवनवतिलक्षाणि, पातालाष्टकमशीतिसहस्राणि, भूकटाहो   
विंशतिः, -- इत्येवं पञ्चाशत् कोटयः । अत्रैव   
श्रीसिद्धयोगीश्वरीमतोक्तं विशेषं दर्शयति शिद्धातन्त्रे"   
इत्यादिना । यदुक्तं तत्र --   

"पातालोर्ध्वे भवेद्भद्रं भद्रकालीगृहं शुभम् ।  
यक्षिणीनां तु सर्वासां नायिका सम्प्रकीर्तिता ॥  

चतुष्षष्टिः सहस्राणि यक्षिणीनां पुराणि तु ।  
तत्र कोटिशतं यावत्कन्यानां तु पुरे पुरे ॥  

क्रीडन्ति साधकास्तत्र तैः सार्धं तु मला(हा)बलाः ।  
ज्ञात्वा तु यक्षिणीकल्पं सिद्धयोगीश्वरीमते ॥"   

इति ।  

"तस्योर्ध्वे च पुनर्लक्षं तमश्चैवातिदुस्सहम् ।  
तप्ताङ्गारनिभा भूमिस्तप्तपाषाणदीपिता ॥"   

इति ।  

"तस्योर्ध्वे च न किञ्चित्स्याद्यावल्लक्षाश्चतुर्दश ।  
पुनर्नागालयं चैवमनन्तभयकारकम् ॥  

कृष्णनागसहस्रस्तु लक्षधा परिवारितम् ।" इति ।  

"मातृद्रोही पितृद्रोही गुरुद्रोही च भ्रूणहा ।  
बालहन्ता व्रजत्यत्र स्त्रीव्यङ्गे च महापशुः ॥  

तिष्ठते यावत्पाताले मन्त्रमार्गस्य दूषकः ॥"   

इति ॥ ४१ ॥  

एवं ब्रह्माण्डस्य भूकटाहान्तमेकमर्धमभिधाय तदूर्ध्वमपि   
भुवनादि दर्शयति --   


ततस्तमस्तप्तभूमिस्ततः शून्यं ततोऽहयः ॥ ८-४२ ॥  

एतानि यातनास्थानं गुरुमन्त्रादिदूषिणाम् ।  
ततो भूम्यूर्ध्व(मध्य) तो मेरुः सहस्राणि स षोडश ॥ ८-४३ ॥  

मग्नस्तन्मूलविस्तारस्तद्द्वयेनोर्ध्वविस्तृतिः ।  
सहस्राब्धिवदुच्छ्रयो हैमः सर्वामरालयः ॥ ८-४४ ॥  


सहस्राणीति, योजनानाम् । "मग्नः" इत्यर्थाद्भूकटाहे ।   
तन्मूलविस्तार इति, तच्छब्देन षोडशानां सहस्राणां परामर्शः ।   
"तद्द्वयेन" द्वात्रिंशता सहस्रैः । शहस्राब्धिवसूच्छ्रय" इति   
चतुरशीतिसहस्रोच्छिर्तिः -- इत्यर्थः ।  

तदुक्तम् --    

"तस्या मध्ये महामेरुः सौवर्ण… ।" (स्व। १०।१२१)  

इत्याद्युपक्रम्य   

"योजनानां सहस्राणि चतुरशीतिरुच्छिर्तः ।  
षोडशैव सहस्राणि अधोभागे प्ररोपितः ॥  

तान्येव मूलविस्तारो द्विगुणो मूर्धविस्तरः ।" (स्व १०।१२३)   

इति ॥ ४४ ॥  

नन्वेवम्मानत्वेऽपि अस्य कीदृगाकारः ? -- इत्याशङ्क्याह --   


मध्योर्ध्वाधःसमुद्वृत्तशरावचतुरश्रकः ।  


शमुद्वृत्त" इति सम्यगष्टाश्रतापत्तिपूर्वं उदूर्ध्वं वृत्तः,   
तेनाधो ब्रह्मभागे चतुरश्रो, मध्ये विष्णुभागेऽष्टाश्रो रुद्रभागे   
च वृत्त ऊर्ध्वे मस्तकेच शरावाकृतिरित्यर्थः ॥  

नन्वेवमाकारत्वम् "अव्यक्तं चतुरष्टाश्रवृत्तभागोपलक्षितम् ।" इति,   
तथा   

"तच्छ्रत्रं कुक्कुटाण्डं च… ।"  

इत्याद्युक्त्या पारमेश्वरस्य लिङ्गस्य सम्भवेत् तत्कथम् ? --   
इत्याशङ्क्याह --   


भैरवीयं च तल्लिङ्गं धरणी चास्य पीठिका ॥ ८-४५ ॥  

सर्वे देवा निलीना हि तत्र तत्पूजितं सदा ।  
मध्ये मेरुसभा धातुस्तदीशदिशि केतनम् ॥ ८-४६ ॥  

ज्योतिष्कशिखरं शम्भोः श्रीकण्ठांशश्च स प्रभुः ।  
अवरुह्य सहस्राणि मनोवत्याश्चतुर्दश ॥ ८-४७ ॥  

चक्रवाटश्चतुर्दिक्को मेरुरत्र तु लोकपाः ।  
अमरावतिकेन्द्रस्य पूर्वस्यां दक्षिणेन ताम् ॥ ८-४८ ॥  

अप्सरः सिद्धसाध्यास्तामुत्तरेण विनायकाः ।  
तेजोवती स्वदिश्यग्नेः पुरी तां पश्चिमेन तु ॥ ८-४९ ॥  

विश्वेदेवा विश्वकर्मा क्रमात्तदनुगाश्च ये ।  
याम्यां संयमनी तां तु पश्चिमेन क्रमात् स्थिताः ॥ ८-५० ॥  

मातृनन्दाः स्वसङ्ख्याता रुद्रास्तत्साधकास्तथा ।  
कृष्णाङ्गारा निरृतिश्च तां पूर्वेण पिशाचकाः ॥ ८-५१ ॥  

रक्षांसि सिद्धगन्धर्वास्तूत्तरेणोत्तरेण ताम् ।  
वारुणी शुद्धवत्याख्या भूतौघो दक्षिणेन ताम् ॥ ८-५२ ॥  

उत्तरेणोत्तरेणैनां वसुविद्याधराः क्रमात् ।  
वायोर्गन्धवती तस्या दक्षिणे किन्नराः पुनः ॥ ८-५३ ॥  

वीणासरस्वती देवी नारदस्तुम्बुरुस्तथा ।  
महोदयेन्दोर्गुह्याः स्युः पश्चिमेऽस्याः पुनः पुनः ॥ ८-५४ ॥  

कुबेरः कर्मदेवाश्च तथा तत्साधका अपि ।  
यशस्विनी महेशस्य तस्याः पश्चिमतो हरिः ॥ ८-५५ ॥  

दक्षिणे दक्षिणे ब्रह्माश्विनौ धन्वन्तरिः क्रमात् ।  


चशब्दद्वयं हेतौ । पूजितमित्यर्थात् त्रिषु लोकेषु । तदुक्तम् --   

"लिङ्गरूपी भवेन्मेरुः… ।"  

इत्युपक्रम्य   

"चतुरश्रमधो ब्रह्मा… ।"   

इति,  

"मध्ये अष्टाश्रको विष्णुः… ।"   

इति,  

"ऊर्ध्वं तु भवति रुद्रो वृत्ताकारः समन्ततः ।  
मेरुः सञ्जायते लिङ्गं धरणी चास्य पीठिका ॥  

आलयः सर्वदेवानां तेन लिङ्गत्वमागतम् ।  
लीनमस्य जगत्सर्वं ब्रह्माद्यं सचराचरम् ॥"   

इति ।  

"एवं ते भाषितं लिङ्गं त्रिषु लोकेषु पूजितम् ।"   

इति ।  

शुमेरुर्हेमसम्पृक्तः शरावाकृतिमस्तकः ।"   

इति ॥  

"धातुः" इति ब्रह्मणः । यदुक्तम् --   

"तस्योर्ध्वे तु सभा दिव्या नाम्ना चैव मनोवती ।" (स्व। १०।१२३)   

इत्युपक्रम्य  

शर्वभोगगुणोपेता ब्रह्मणस्तु महात्मनः ।" (स्व। १०।१२४)   

इति । तदीशदिशीति, तच्छब्देन सभापरामर्शः । अत्र च यद्यपि   
शृङ्गत्रयमस्ति तथाप्येतदिह प्राधान्यादुक्तम् । यदुक्तं किरणायाम् --   

"त्रिभिः शृङ्गैः समायुक्तो रुक्मकाञ्चनरत्नजैः ।  
रत्नजं त्र्यम्बकस्योक्तं राजतं तु त्रिविक्रमे ॥  

सौवर्णं कनकाण्डस्य… ।"   

इति । लोकपा इति, भूम्ना । "दक्षिणेन ताम्" इति तस्या दक्षिणे । तेन   
तद्दक्षिणेऽप्सरःपुरी, तद्दक्षिणे च सिद्धपुरीत्यादिक्रमः ।   
अप्सरःप्रभृतिभिश्चात्र कामवत्याख्याः स्वपुर्यो लक्ष्यन्ते ।   
एवमुत्तरत्रापि ज्ञेयम् । अत्र च "बहुवचनादाद्यर्थो लभ्यते" इति   
नीत्याऽऽदित्यानामपि ग्रहणम्, -- इत्यस्मिन्नन्तराले चतस्रः   
पुर्योऽन्यथा षड्विंशतिर्न स्यात् । "ताम्" इति अमरावतीम् । तेन तस्या   
एव वामे विनायकाः, -- इति ज्ञेयम् । श्वदिशि" इत्यग्निकोणे ।   
तच्चोत्तरत्रापि योज्यम् । "तां पश्चिमेन" इति तस्याः पश्चिमे । तदनुगा   
इति, उत्तरत्रापि योज्यम् । एतच्च पुरीद्वयं वक्ष्यमाणायाः   
संयमन्यभिधायाः पुर्याः पुरस्तात् -- इत्यर्थसिद्धम् । एता हि सर्वा   
एव पुर्यः पूर्वाभिमुखाः, येनास्यां पूर्वपश्चिमादिविभागः ।   
"मातृनन्दा" इति पुर्यभिधानम् । श्वसङ्ख्याताः" इत्येकादश ।   
"तत्साधकाः" इति यमपरिचारकाः । रुद्रा इति, काकाक्षिवत् । "क्रमात्"   
इति मातृनन्दानन्तरं यमपरिचारकाणां रुद्राणां पुरी,   
तदनन्तरमेकादशानामिति । "रक्षांसि" इति निस्त्रिंशाभिधानानि ।   
"तस्या दक्षिणे" इत्यर्थात् शुद्धवत्या उत्तरेण । "पुरः" इति पुरस्तात् ।   
वीणासरस्वती, गान्धर्ववेदवती -- इत्यर्थः । "तत्साधकाः" इति   
कुबेरपरिचारका यक्षाः । दक्षिणे इत्यर्थादमरावत्याः । "उत्तरे   
दक्षिणे" इति द्विवचनादश्विनोर्धन्वन्तरेश्चैकैव पुरीति ज्ञेयम् ॥ ५५ ॥  

तदेवोपसंहरति -- भैरवे चक्रवाटेऽस्मिन्नेवं मुख्याः   
पुरोऽष्टधा ॥ ५६ ॥  


अन्तरालगतास्त्वन्याः पुनः षड्विंशतिः स्मृताः ।  


"मुख्या" इति, लोकपालसम्बन्धित्वात् । "अन्या" इति गौण्यः । तदुक्तम् --   

शभाया ब्रह्मणोऽधस्ताद्योजनानां चतुर्दश ।  
सहस्राणि परित्यज्य चक्रवाटः समन्ततः ॥  

स्वर्गाष्टकं तदुद्दिष्टं तत्र तिष्ठन्ति लोकपाः ।  
पूर्वेणेन्द्रस्य विख्याता पुरी नाम्नामरावती ॥  

तेजोवती तथाग्नेय्यां चित्रभानोः प्रकीर्तिता ।  
दक्षिणे यमराजस्य नाम्ना संयमनी पुरी ॥  

कृष्णाङ्गारा तु नैरृत्यां राक्षसेशस्य कीर्तिता ।  
पश्चिमेन जलेशस्य पुरी शुद्धवती स्मृता ॥  

वायव्यां तु पुरी वायोर्नाम्ना गन्धवहा प्रिये ।  
उत्तरेणापि सोमस्य पुरी नाम्ना महोदया ॥  

एशान्यामीशराजस्य पुरी नाम्ना यशोवती ।  
एतासामन्तरे देवि शृणु षड्विंशतिं पुरीः ॥  

दक्षिणेनामरावत्याः कामवत्यप्सरःपुरी ।  
सौवणीं सिद्धसङ्घानां तस्या वै दक्षिणेन तु ॥  

तस्या वै दक्षिणेनान्या पद्मरागोपशोभिता ।  
आदित्यानां पुरी ख्याता नाम्ना चांशुमती शुभा ॥  

साध्यानां राजते दिव्या ख्याता वै कुसुमावती ।  
वह्नेः पश्चिमदिग्भागे विश्वेषां रेवती पुरी ॥  

तस्यास्तु पश्चिमे देवि दिव्या वै विश्वकर्मणः ।  
पश्चिमे धर्मराजस्य मातृनन्दा पुरी स्मृता ॥  

क्रीडन्ति मातरस्तत्र मधुपानविघूर्णिताः ।  
रुद्राणां पश्चिमे तस्या रोहिता नाम काञ्चनी ॥  

तत्र शूलधरा रुद्रा यमस्य परिचारकाः ।  
तस्य पश्चिमतो ज्ञेया नाम्ना गुणवती पुरी ॥  

एकादशानां रुद्राणां वज्रप्राकारतोरणा ।  
निरृतेः पूर्वभागे तु पिङ्गला नाम वै पुरी ॥  

सुकर्मसञ्ज्ञा देवेशि पिशाचास्तत्र संस्थिताः ।  
नैरृत्युत्तरसामीप्ये पुरी कृष्णवती शुभा ॥  

निस्त्रिंशा नाम तत्रैव वसन्ति राक्षसाः सदा ।  
तस्या अप्युत्तरे भागे पुरी हैमी सुखावती ॥  

मित्रो वसति तत्रैव बहुभृत्यजनावृतः ।  
अस्या अप्युत्तरे हैमी गान्धवीं नाम विश्रुता ॥  

वसन्ति तत्र गन्धर्वा दिव्यकन्यासमावृताः ।" (स्व। १०।१३०-१४५)   

इति । तथा   

"भूतानां सिद्धसेना तु वरुणस्य तु दक्षिणे ।  
हेमसञ्ज्ञा वसूनां तु वरुणस्यापि चोत्तरे ॥  

तस्यास्तूत्तरतो देवि नाम्ना सिद्धवती पुरी ।  
सर्वविद्याधराणां तु सा पुरी परिकीर्तिता ॥  

वायोर्दक्षिणतो देवि सिद्धा नाम पुरी स्थिता ।  
वसन्ति किन्नरास्तत्र पुरैर्हेमार्कसन्निभैः ॥  

वायोः पूर्वेण गान्धवीं हैमी चित्ररथस्य तु ।  
गन्धर्वराजमुख्यस्य दिव्यगन्धर्वनादिता ॥  

आस्ते भगवती साक्षात् सप्तस्वरविभूषणा ।  
ग्रामत्रयपरीधाना जातिमेखलमण्डिता ॥  

मूर्छनातानचित्राङ्गी नानातानकलोदया ।  
लक्षणव्यञ्जनोपेता मध्यमेनावगुण्ठिता ॥  

गन्धर्वैर्गीयमाना सा तत्र देवी सरस्वती ।  
तस्याः पूर्वेण चित्रा वै तुम्बुरोर्नारदस्य च ॥  

सोमस्य पश्चात्प्रमदा गुह्यकानां प्रकीर्तिता ॥  

पूर्वेण वै तु सोमस्य नाम्ना चित्रवती पुरी ।  
सर्वधातुमयी चित्रा कुबेरस्य महात्मनः ॥  

षड्विंशतिसहस्रैस्तु कोटीनां परिवारितः ।  
यक्षाणामुत्तमः श्रीमानास्ते भोगैरनुत्तमैः ॥  

तस्याः पूर्वे शुभा नाम्ना जाम्बूनदमयी पुरी ।  
तत्र वै कर्मदेवास्तु देवत्वं कर्मणा गताः ॥  

पश्चिमेनेशराजस्य विष्णोर्वै श्रीमती पुरी ।  

तत्रास्ते श्रीपतिः श्रीमानतसीपुष्पसन्निभः ।  
शङ्खचक्रगदापाणिः पीतवासा जनार्दनः ॥  

रिशस्य दक्षिणे भागे नाम्ना पद्मावती पुरी ॥  

महापद्मोपविष्टस्य पद्ममालाधरस्य तु ।  

पद्मपत्रायताक्षस्य ब्रह्मणः पद्मजन्मनः ।  
तस्या दक्षिणतो देवि नाम्ना कामसुखा पुरी ॥  

अश्विनौ तत्र देवेशि तथा धन्वन्तरिः स्मृतः ।  
उत्तरे त्वमरावत्या महामेघेति विश्रुता ॥  

विनायकानां सा दिव्या वसतिस्तत्र कल्पिता ।" (स्वटम्। १०।१४६-१६१)   

इति च ॥ ५६ ॥  

एतच्च पुण्यकर्मणां भोगस्थानम् -- इत्याह --   


इष्टापूर्तरताः पुण्ये वर्षे ये भारते नराः ॥ ८-५७ ॥  

ते मेरुगाः सकृच्छम्भुं ये वार्चन्ति यथोचितम् ।  


"पुण्ये" इति वर्षान्तरेभ्यो वैलक्षण्यं कटाक्षितम् । यथोचितमिति,   
पौराणिक्या प्रक्रियया -- इत्यर्थः ।  

तदुक्तम् ↓   

"इष्टापूर्तरता देवि ये नराः पुण्यभारते ।  
त्र्यम्बकं सकृदर्चन्ति मेरुं गच्छन्ति ते नराः ॥" (स्व। १०।१६९)   

इति ॥ ५७ ॥  

इदानीं मेर्वधो वर्षादि विभक्तुमुपक्रमते --   


मेरोः प्रदक्षिणाप्योदग्दिक्षु विष्कम्भपर्वताः ॥ ८-५८ ॥  

मन्दरो गन्धमादश्च विपुलोऽथ सुपार्श्वकः ।  
सितपीतनीलरक्तास्ते क्रमात्पादपर्वताः ॥ ८-५९ ॥  


विष्कम्भेति, भुवोऽवष्टम्भकत्वात् ॥ ५९ ॥  

तदाह --    


एतैर्भुवमवष्टभ्य मेरुस्तिष्ठति निश्चलः ।  


एषां च पृथङ्मानस्यानुक्तत्वात्   
वक्ष्यमाणेलावृताख्यवर्षैकदेशत्वमवगन्तव्यम्, तच्च   
मेर्वासन्नमन्यथैषां पादपर्वतत्वं न स्यात् ॥ एषु च चतुर्ष्वपि   
अचलेषु प्रत्येकमुद्यानसरःकल्पवृक्षाः सम्भवन्ति -- इत्याह --   


चैत्ररथनन्दनाख्ये वैभ्रजं पितृवनं वनान्याहुः ॥ ८-६० ॥  

रक्तोदमानससितं भद्रं चैतच्चतुष्टयं सरसाम् ।  
वृक्षाः कदम्बजम्ब्वश्वत्थन्यग्रोधकाः क्रमशः ॥ ८-६१ ॥  


एषु च चतुर्ष्वचलेषु त्रयं त्रयं क्रमश एतदाम्नातम् । अत्र च   
जम्बूरसोत्था जम्बुनदी सम्भवतीति शेषः । तदुक्तम् --   

"कदम्बो मन्दरे ज्ञेयो जम्बूर्वै गन्धमादने ।  
अश्वत्थो विपुले ज्ञेयो न्यग्रोधश्च सुपार्श्वके ॥  

सरांस्युपवनान्यत्र अरुणोदं तु पूर्वतः ।  
मानसं दक्षिणे ज्ञेयं सितोदं पश्चिमेन तु ॥  

महाभद्रमुत्तरतस्ततश्चैत्ररथं वनम् ।  
नन्दनं तु सवैभ्रजं पितृसञ्ज्ञं क्रमात्स्थितम् ॥"   

इति ।  

"तत्प्रमाणा स्मृता जम्बूर्गन्धमादनमूर्धनि ।  
तस्याः फलसमूहोत्थो रसो ज्ञेयोऽमृतोपमः ॥  

तेन जम्बूनदी जाता प्रिये वेगवती भृशम् ।  
मेरुं प्रदक्षिणीकृत्य जम्बूमूलं विशेत्स्वकम् ॥  

तत्सम्पर्कात् समुत्पन्नं कनकं देवभूषणम् ।  
तेन जाम्बूनदं लोके जायते भूषणोत्तमम् ॥" (स्व। १०।१९१)   

इति ॥ ६१ ॥  


मेर्वधो लवणाब्ध्यन्तं जम्बुद्वीपः समन्ततः ॥ ८-६२ ॥  

लक्षमात्रः स नवधा जातो मर्यादपर्वतैः ।   


समन्तत इति, वलयाकारत्वेन । तदुक्तम् --   

"मेर्वधो वलयाकारो जम्बुद्वीपो व्यवस्थितः ।  
लक्षयोजनविस्तारः … ॥"   

इति ॥ ६३ ॥  

नवधा जातत्वमेव अस्य दर्शयति --   


निषधो हेमकूटश्च हिमवान्दक्षिणे त्रयः ॥ ८-६३ ॥  

लक्षं सहस्रनवतिस्तदशीतिरिति क्रमात् ।  
नीलः श्वेतस्त्रिशृङ्गश्च तावन्तः सव्यतः पुनः ॥ ८-६४ ॥  

मेरोः षडेते मर्यादाचलाः पूर्वापरायताः ।  
पूर्वतो माल्यवान्पश्चाद्गन्धमादनसञ्ज्ञितः ॥ ८-६५ ॥  

सव्योत्तरायतौ तौ तु चतुस्त्रिंशत्सहस्रकौ ।  
अष्टावेते ततोऽप्यन्यौ द्वौ द्वौ पूर्वादिषु क्रमात् ॥ ८-६६ ॥  

जाठरः कूटहिमवद्यात्रजारुधिशृङ्गिणः ।  
एवं स्थितो विभागोऽत्र वर्षसिद्ध्यै निरूप्यते ॥ ८-६७ ॥  


"दक्षिणत" इति पूर्वाभिमुखस्य मेरोः । लक्षमिति, जम्बुद्वीपस्य   
तावत्परिमाणत्वात् । एवं सकलद्वीपायतत्वेऽपि एषां   
बहिर्यथायथं तद्वर्तुलतानुपाततो   
हेमकूटहिमवतोरायाममानह्रासः, विस्तरस्त्वेषामविशिष्ट एव ।   
यदुक्तम् --   

"लवणोदधिपर्यन्ताः सहस्रद्वयविस्तृताः ।" (स्व। १०।२०१)   

इति । "तावन्त" इति लक्षादिमानाः । चतुस्त्रिंशत्सहस्रकाविति,   
नीलनिषधाभ्यां सीमन्तित्वेनैवम्मानस्येलावृतस्य वक्ष्यमाणत्वात्,   
विस्तरतस्तु सहस्रम् । यदुक्तम् --   

"पूर्वेण माल्यवान्मेरोः पर्वतस्तु विराजते ।  
चतुस्त्रिंशत्सहस्राणि योजनानां सुरेश्वरि ॥  

याम्योत्तरायतो भाति सहस्रं तस्य विस्तृतिः ।  
तथैवापरदिग्भागे तत्तुल्यो गन्धमादनः ॥" (स्व। १०।२०४)   

इति । अत्र च नीलनिषधमाल्यवद्गन्धमादनाख्यानां चतुर्णां   
पर्वतानां चत्वारिंशत् सहस्राणि योजनानामुत्सेधोऽन्येषां तु दश   - इति ज्ञेयम् । यदुक्तम् --   

नीलश्च निषधश्चैव माल्यवान् गन्धमादनः ।  
चत्वारिंशत्सहस्राणि योजनानां समुच्छिर्तः ॥" (स्व। १०।२०५)   

इति । तथा श्रीमृगेन्द्रोत्तरे  

…"दशोत्सेधा नवान्तराः ।"   

इति । एवं दक्षिणोत्तरस्थैस्त्रिभिस्त्रिभिः, पूर्वपश्चात्स्थेन चैकैकेन   - इत्यष्टभिः पर्वतैर्विभक्तो जम्बूद्वीपो नवधा जातः । "ततः"   
इत्यष्टाभ्यः । "कूटो" हेमकूटः । हिमवानर्थात् सकैलासः ।   
"यात्रः" पारियात्रः, स च अर्थान्निषधयुक्तः । तदुक्तम् --   

"जठरो हेमकूटश्च पूर्वभागे व्यवस्थितौ ।  
कैलासो हिमवांश्चैव दक्षभागे व्यवस्थितौ ॥  

निषधः पारियात्रश्च अपरेण महीधरौ ।  
जारुधिः शृङ्गवांश्चैव उत्तरेण व्यवस्थितौ ॥" (स्व। १०।२०८)   

इति । एते च विष्कम्भपर्वता नियतदेशस्थाः -- इति नात्र   
विभागान्तरनिमित्तं विभागो नवखण्डात्मा ॥ ६७ ॥   

तदेवाह --   


समन्ताच्चक्रवाटाधोऽनर्केन्दु चतुरश्रकम् ।  
सहस्रनवविस्तीर्णमिलाख्यं त्रिमुखायुषम् ॥ ८-६८ ॥  

मेरोः पश्चिमतो गन्धमादो यस्तस्य पश्चिमे ।  
केतुमालं कुलाद्रीणां सप्तकेन विभूषितम् ॥ ८-६९ ॥  

मेरोः पूर्वं माल्यवान्यो भद्राश्वस्तस्य पूर्वतः ।  
सहस्रदशकायुस्तत्सपञ्चकुलपर्वतम् ॥ ८-७० ॥  

पूर्वपश्चिमतः सव्योत्तरतश्च क्रमादिमे ।  
द्वात्रिंशच्च चतुस्त्रिंशत्सहस्राणि निरूपिते ॥ ८-७१ ॥  

मेरोरुदक् शृङ्गवान्यस्तद्बहिः कुरुवर्षकम् ।  
चापवन्नवसाहस्रमायुस्तत्र त्रयोदश ॥ ८-७२ ॥  

कुरुवर्षस्योत्तरेऽथ वायव्येऽब्धौ क्रमाच्छराः ।  
दश चेति सहस्राणि द्वीपौ चन्द्रोऽथ भद्रकः ॥ ८-७३ ॥  

यौ श्वेतशृङ्गिणौ मेरोर्वामे मध्ये हिरण्मयम् ।  
तयोर्नवकविस्तीर्णमायुश्चार्धत्रयोदश ॥ ८-७४ ॥  

तत्र वै वामतः श्वेतनीलयो रम्यकोऽन्तरे ।  
सहस्रनवविस्तीर्णमायुर्द्वादश तानि च ॥ ८-७५ ॥  

मेरोर्दक्षिणतो हेमनिषधौ यौ तदन्तरे ।  
हर्याख्यं नवसाहस्रं तत्सहस्राधिकायुषम् ॥ ८-७६ ॥  

तत्रैव दक्षिणे हेमहिमवद्द्वितयान्तरे ।  
कैन्नरं नवसाहस्रं तत्सहस्राधिकायुषम् ॥ ८-७७ ॥  

तत्रैव दक्षिणे मेरोर्हिमवान्यस्य दक्षिणे ।  
भारतं नवसाहस्रं चापवत्कर्मभोगभूः ॥ ८-७८ ॥  


"इलाख्यम्" इति इलावृताख्यस्वाम्यधिष्ठितत्वात् इलावृताभिधानं   
वर्षम् -- इत्यर्थः । एतच्च पुरस्तादेव स्फुटीभविष्यति -- इति   
नेहायस्तम् । एवं वर्षान्तरेष्वपि तदभिधानप्रवृत्तौ निमित्तं ज्ञेयम्   
। तच्च समन्तान्मेरोश्चतुर्दिक्कं नवसहस्रं विस्तीर्णमिति । मध्ये   
मेरुमूलीयानि षोडशसहस्राण्याकलय्य चतुस्त्रिंशत्सहस्रम्, अत एव   
माल्यवद्गन्धमादनयोर्दैर्घ्यादियदेव मानमुक्तम्, अत एव सर्वतोदिक्कं   
साम्याच्चतुरश्रं न तु वर्षान्तरवदायतचतुरश्रम् । अनर्केन्दुत्वे   
चक्रवाटाधोवर्तित्वं हेतुः । "त्रिमुखायुषम्" इति   
सहस्रशब्दसन्निधेस्त्रयोदशसहस्रायुरित्यर्थः । यदुक्तम् --   

"मेरोः समन्ततो रम्यमिलावृतमुदाहृतम् ।  
अधस्ताच्चक्रवाटस्य नवसाहस्रविस्तृतम् ॥  

योजनानां चतुर्दिक्षु चतुरश्रं समन्ततः ।  
नातपो भानुजस्तत्र न च सोमस्य रश्मयः ॥  

प्रभवन्ति हि लोकानां मेरोर्भासा प्रभासितम् ।" (स्व। १०।२११)   

इति ।   

"त्रयोदशाब्दसाहस्रमायुस्तेषां प्रकीर्तितम् ।" (स्व। १०।२१३)   

इति च । पश्चिमत इति, न तु दक्षिणतोऽवस्थितो विष्कम्भपर्वतः ।   
सप्तेनति, यदुक्तम् --   

"जयन्तो वर्घमानश्च अशोको हरिपर्वतः ।  
विशालः कम्बलः कृष्णस्तत्र सप्त कुलाद्रयः ॥" (स्व। १०।२१८)   

इति । सहस्रदशकायुरिति, केतुमालशेषतयापि व्याख्येयम् । उक्तं हि --   

"…जीवन्त्ययुतमेव च ।"   

इति । सपञ्चकुलपर्वतमिति, यदुक्तम् --   

"कौरञ्जः श्वेतपर्णश्च नीलो मालाग्रकस्तथा ।  
पद्मश्चैव समाख्यातास्तत्र पञ्च कुलाद्रयः ॥" (स्व। १०।२२०)   

इति । "इमे" इति केतुमालभद्राश्वाख्ये वर्षे । "क्रमात्" इति   
यथासङ्ख्येन । तेन पूर्वपश्चिमतो भद्राश्वकेतुमाले   
द्वात्रिंशद्द्वात्रिंशत्सहस्राणि, माल्यवान् गन्धमादनश्चैकमेकं   
सहस्रम्, उभयपार्श्वाभ्यामिलावृतमष्टादश, मेरुः षोडश --   
इत्येवं पूर्वापरायतजम्बुद्वीपं योजनानां लक्षम्, सव्योत्तरतश्च   
चतुस्त्रिंशत्, इत्येतदिलावृतमाननिरूपणादेव गतार्थम् ।   
शृङ्गवाÁस्तृतीयः पर्वतः, "तद्बहिः" तस्यापि उदगित्यर्थः ।   
"चापवत्" इति वलयाकारम्, क्षाराब्धिसामीप्यात् । यदुक्तम् --    

नवयोजनसाहस्रं धन्वाकारं प्रकीर्तितम् ।" (स्व। १०।२२५)  

इति । आयाममानावचने चात्रायमाशयो यत् शृङ्गवन्माननिरूपणादेव   
गतार्थमेतत् -- इति । एवमुत्तरत्रापि ज्ञेयम् । त्रयोदशेति, अर्थात्   
सहस्राणि । यदुक्तम् --   

"त्रिदशाब्दसहस्रायुः कुरुवृक्षफलाशनः ।  
युग्मप्रसूतिः कुरुषु श्यामापुष्पद्युतिर्जनः ॥"   

इति । "अब्धौ" इति अब्धिमध्ये । तदुक्तम् --   

"तस्य चोत्तरदिग्भागे प्रविश्य लवणोदधिम् ।  
योजनानां सहस्राणि चत्वार्येव वरानने ॥  

एकाधिकानि विस्तीर्णं चन्द्रद्वीपं प्रकीर्तितम् ।  
दशयोजनसाहस्रं द्वीपं भद्रं प्रकीर्तितम् ॥" (स्व। २०।२२९)   

इति । "तयोः" इति मेरुवामार्धस्थितयोः श्वेतशृङ्गिणोः । तेन   
शृङ्गवतो दक्षिणे, श्वेतस्य वामे, -- इत्यर्थसिद्धम् । "अर्धत्रयोदश"   
इति -- अर्धेन त्रयोदश द्वादशसहस्राणि सार्धाणीति यावत् । यदुक्तम्   - "अध्यर्धानि सहस्राणि द्वादशायुर्हिरण्मये ।" इति । "अन्तरे"   
इत्यर्थात् श्वेतस्य दक्षिणे, नीलस्य तु वामे । तानीति, सहस्राणि ।   
"तदन्तरे" इत्यर्थात् निषधस्य दक्षिणे, हेमकूटस्य वामे । तदुक्तम् --   

"हेमकूटस्य सौम्येन निषधस्य च दक्षिणे ।  
हरिवर्षं समाख्यातं … ॥ (स्व। १०।२३६)  

इति । द्वादशेति, सहस्राणि । "कैन्नरम्" इति किम्पुरुषसञ्ज्ञम् । यदुक्तम्   -   

"हेमकूटस्य याम्येन हिमवतश्चतथोत्तरे ।  
वर्षं किम्पुरुषं नाम… ॥" (स्व। १०।२३८)  

इति । "तत्सहस्राधिकायुषम्" इति तेभ्यो नवसहस्रेभ्यः   
सहस्रेणाधिकमायुर्यत्र तद्दशसहस्रायुः -- इत्यर्थः । अस्य   
"दक्षिणे" इत्यर्थात् क्षाराब्धेरुत्तरे । तदुक्तम् --   

"याम्ये हिमाचलेन्द्रस्य उत्तरे लवणोदधेः ।  
भारतं नाम वर्षं तु तत्र चाल्पं सुखं स्मृतम्" ॥ (स्व। १०।२४०)   

इति । अत एव लवणोदधेर्वलयाकारत्वात् चापवदित्युक्तम् । अस्य च   
वर्षान्तरवद्भोगभूमित्वेऽपि कर्मभूमित्वमपि अस्ति -- इत्याह --   
"कर्मभूः" इति । यदुक्तम् --   

"गुणस्त्वेकः स्थितस्तत्र शुभाशुभफलार्जनम् ।" (स्व। १०।२४६)   

इति ॥ ७८ ॥  

वर्षान्तराणां हि भोगभूमित्वमेवास्ति, न तु कर्मभूमित्वमपि --   
इत्याह --   


इलावृतं केतुभद्रं कुरुहैरण्यरम्यकम् ।  
हरिकिन्नरवर्षे च भोगभूर्न तु कर्मभूः ॥ ८-७९ ॥  


ननु क्वचिद्भोगभूमावपि कर्मभूमित्वं सम्भवेत् यदुक्तं प्राक् --   

"ते तु तत्रापि देवेशं भक्त्या चेत्पर्युपासते ।  
तदीशतत्त्वे लीयन्ते क्रमाच्च परमे शिवे ॥  

अन्यथा ये तु वर्तन्ते तद्भोगनिरतात्मकाः ।  
ते कालवह्निसन्तापदीनाक्रन्दपरायणाः ॥  

गुणतत्त्वे निलीयन्ते ततः सृष्टिमुखे पुनः ।  
पात्यन्ते मातृभिर्घोरयातनौघपुरस्सरम् ॥ ७९ ॥"  

इति, तत् कथमेतदुक्तं यद्भारतात् अन्यद्भोगभूरेव ? -- इत्याशङ्क्याह   -   


अत्र बाहुल्यतः कर्मभूभावोऽत्राप्यकर्मणाम् ।  
पशूनां कर्मसंस्कारः स्यात्तादृग्दृढसंस्कृतेः ॥ ८-८० ॥  


"कर्मभूभावः" कर्मभूमित्वम् -- इत्यर्थः । नन्वत्र भूम्नापि   
कर्मभूमित्वं नास्ति, यत् तिर्यगादयः प्राक्कर्मोपभोगमेव अत्र विदधति   
न त्वभिनवकर्मार्जनमपि? -- इत्याशङ्क्याह -- "अत्रापि" इति,   
अपिर्भिन्नक्रमः । तेनाकर्मणामपीति योज्यम् । अकर्मत्वं   
चैषामन्यवत्प्रतीतिवृत्तेनायोग्यत्वात् वस्तुवृत्तेन   
पुनस्तत्तद्वासनादार्ढ्यादस्त्येव एषां कर्मसंस्कारः, तदेषामपि   
तत्कार्यं शुभाशुभं भवेदेव -- इति भावः ॥ ८० ॥  

नन्वेवमप्यत्र कर्मभूमित्वं न सिद्ध्येत्, अन्यत्र च भोगभूमित्वम्,   
यदत्र केषामपि कर्म न स्यादन्यत्र च स्यात् -- इत्याशङ्क्याह --   


सम्भवन्त्यप्यसंस्कारा भारतेऽन्यत्र चापि हि ।  
दृढप्राक्तनसंस्कारादीशेच्छातः शुभाशुभम् ॥ ८-८१ ॥  

स्थानान्तरेऽपि कर्मास्ति दृष्टं तच्च पुरातने ।  
तत्र त्रेता सदा कालो भारते तु चतुर्युगम् ॥ ८-८२ ॥  


"असंस्काराः" इति कर्मणः सन्न्यस्तत्वात् । "अन्यत्र स्थानान्तरे" इति   
स्वर्गादिस्थानमध्ये इत्यर्थः । एकोऽपिशब्दो भिन्नक्रमः, तेन   
शुभाशुभमपीति योज्यम् । नन्वत्र किं प्रमाणम् ? -- इत्याशङ्क्योक्तम् --   
"दृष्टं तच्च पुरातने" इति । "पुरातने" इति भारतरामायणाद्यात्मनि   
पुराणादौ । तत्र हि जनकस्य भारतवर्षेऽपि अकर्मित्वम्, नहुषस्य   
स्वर्गेऽपि अशुभकर्मयोगित्वमुक्तम्; अतश्च युक्तमुक्तम् ↓ यद्भारते भूम्ना   
कर्मभूमित्वमन्यत्र च भोगभूमित्वमिति । तत्रेति, इलावृतादौ । तदुक्तम्   -   

नाष्टासु विद्यते काचिद्युगत्रयवती स्थितिः ।  
चतुर्युगवती ज्ञेया भारताख्ये वरानने ॥" (स्व। १०।२४७)   

इति ॥ ८२ ॥  

भारतमपि वर्षं जम्बुद्वीपवन्नवखण्डमेव, -- इत्याह --   


भारते नवखण्डं च सामुद्रेणाम्भसात्र च ।  
स्थलं पञ्चशती तद्वज्जलं चेति विभज्यते ॥ ८-८३ ॥  


सामुद्रेणाम्भसेति, अर्थादष्टधा प्रसृतेन, तथात्वेनैव   
नवधात्वस्य सम्पत्तेः । यथा हि जम्बुद्वीपः पर्वतैरष्टभिर्विभक्तो   
नवधा जातः, तथैतदपि समुद्रैः, किन्तु एते पूर्वापरायता  
एव सर्वे इति । तदुक्तम् --   

नव भेदाः स्मृतास्तत्र सागरान्तरिताः प्रिये ।  
एकैकस्य तु द्वीपस्य सहस्रं परिकीर्तितम् ॥  

शतानि पञ्च विज्ञेयं स्थलं पञ्च जलं तथा । (स्व। १०।२५१)   

इति । यत्तु श्रीमृगेन्द्रे  

नवाब्धिस्रोतसि द्वीपा नवैवात्रार्धकस्थले ।"  

इत्याद्युक्तं तत् क्षराब्ध्यपेक्षया, अन्यथात्र दशाब्धिस्रोतांसि स्युः   
। अतश्च सर्वेषां द्वीपानां पार्श्वद्वयेऽपि सामुद्रमम्भः   
कन्याख्यस्य तु दक्षिण एव, वारुणेनैव पञ्चशतिकेन समुद्रेणास्य   
विभक्तत्वात् । तेनास्य वामतो हिमवानेव न तु समुद्रान्तरे, तथात्वे हि   
समुद्रान्तरितत्वात् द्वीपान्तरवत् तन्निवासिनामपि हिमवानगम्यः स्यात्ः   
अतश्च हिमवत्सन्निकर्षेणैव एतन्मितमिति सिद्धम् । तदुक्तं तत्र --   

"द्वीपं कुमारिकाख्यं तु हिमवन्निकटे मतम् ।"   

इति । एवं चास्य सहस्रमपि योजनानां स्थलैकरूपत्वमेव, --   
इत्यर्थलभ्यम् । अत एवास्य श्रीतन्त्रराजभट्टारकादौ   
हिमवत्सकाशात् सीमान्तविभागं दर्शयितुं   
तत्पादावस्थिताद्विन्दुसरोनाम्नः सरोविशेषादारभ्य   
सहस्रयोजनपरिमाणत्वेन निर्देशः कृतः । तदुक्तं तत्र --   

"प्रालेयरोधसो याम्ये सौम्ये वै वीचिमालिनः ।  
कार्मुकाकारसंस्थानं वर्षं तत्कुरुमानगम् ॥"  

इत्युपक्रम्य   

"शीतसानोः समाश्लिष्टं नाम्ना बिन्दुसरः सरः ।  
तदारभ्य खण्डमेकं सर्वतः सज्जनाकुलम् ॥  

वारिलुप्तं न यन्मानं दुहित्रे तद्ददौ भुवः ।  
कुमार्यै भरतो राजा सपत्नेन्दुनभोग्रहः ॥  

द्वीपं कुमारिकासञ्ज्ञमतो ह्येतत्प्रगीयते ।  
योजनानां सहस्रं तु नानावर्णाश्रमान्वितम् ॥"   

इति । श्रीस्वच्छन्देऽपि ↓   

"बिन्दुसरः प्रभृत्येव कुमार्याह्वं प्रकीर्तितम् ।  
योजनानां सहस्रं तु नानावर्णाश्रमान्वितम् ॥" (स्व। १०।२५४)   

इति ॥ ८३ ॥  

एषां च नवानामपि खण्डानां नामविभागमाह --   


इन्द्रः कशेरुस्ताम्रभो नागीयः प्राग्गभस्तिमान् ।  
सौम्यगान्धर्ववाराहाः कन्याख्यं चासमुद्रतः ॥ ८-८४ ॥  


"आसमुद्रतः" इति समुद्रादारभ्य, तेन क्षाराब्धिनिकटे इन्द्रद्वीपं   
यावत्पर्यन्ते हिमवन्निकटे कन्याद्वीपम् । "ताम्रभः" इति ताम्रवर्णः ।   
प्रागिति, गभस्तिमान् आदौ पश्चान्नागीयः । "वाराहोः" वारुणः ।   
तदुक्तम् ↓   

"इन्द्रद्वीपं कशेरुं च ताम्रवर्णं गभस्तिमत् ।  
नागद्वीपं च सौम्यं च गान्धर्वं वारुणं तथा ॥  

द्वीपं कुमारिकाख्यं च नवमं परिकीर्तितम् ।" (स्व। १०।२५३)   

इति ॥ ८४ ॥  


कन्याद्वीपे च नवमे दक्षिणेनाब्धिमध्यगाः ।  
उपद्वीपाः षट् कुलाद्रिसप्तकेन विभूषिते ॥ ८-८५ ॥  

अङ्गयवमलयशङ्कुः कुमुदवराहौ च मलयगोऽगस्त्यः ।  
तत्रैव च त्रिकूटे लङ्का षडमी ह्युपद्वीपाः ॥ ८-८६ ॥  


दक्षिणेनाब्धिमध्यगा इति, वारुणोदधेर्मध्यस्था -- इत्यर्थः ।   
तदुक्तम् --   

"कुमार्याख्यस्य निकटे मध्यस्था वारुणोदधेः ।  
अतीत्य योजनशतमनुद्वीपाश्च षट् स्मृताः ॥  

अङ्गद्वीपो यवद्वीपो मलयद्वीप एव च ।  
द्वीपोऽन्यः शङ्कुसञ्ज्ञश्च कुमुदश्च ततोऽन्यतः ॥  

वराहश्चैव षष्ठः स्यात्… ।"   

इति । कुलाद्रिसप्तकेनेति, यदुक्तम् --   

"महेन्द्रो मलयः सह्यः शुक्तिमानृक्षपर्वतः ।  
विन्ध्यश्च पारियात्रश्च भान्त्येते कुलपवर्ताः ॥" (स्व। १०।२५७)   

इति । मलयगोऽगस्त्य इति, तदुक्तम् --   

"कथितो मलयद्वीपे मलयो नाम पर्वतः ।  
तस्य पादे त्रिकूटो वै लङ्का तस्योपरि स्थिता ॥" (स्व। १०।२५९)   

इति ।   

"अगस्त्यशिखरं तत्र मलये भूधरोत्तमे ।  
तत्राश्रमो महापुण्य आगस्त्यः स्फटिकप्रभः ॥" (स्व। १०।२६२)  

इति च ॥ ८६ ॥   

अत्र च कीदृग्लोकः? -- इत्याशङ्क्याह --   


द्वीपोपद्वीपगाः प्रायो म्लेच्छा नानाविधा जनाः ।  
मुक्ताः काञ्चनरत्नाढ्या इति श्रीरुरुशासने ॥ ८-८७ ॥  


"म्लेच्छा" इति वर्णाश्रमाचारबहिष्कृताः -- इत्यर्थः ।   
प्रायःशब्देन च क्वचित्सदाचारा अपि सम्भवन्ति, इत्युक्तम् । नन्वत्र किं   
प्रमाणम्? -- इत्याशङ्क्योक्तम् -- "इति श्रीरुरुशासने" इति । तदुक्तं   
तत्र --    

युक्ता वर्णाश्रमाचारैः कुमार्याख्ये परं प्रजाः ।  
इतरे म्लेच्छभूयिष्ठाः प्रभूतमणिकाञ्चनाः ॥" इति ॥ ८७ ॥  


नन्वेवमत्र शुभाशुभार्जनेन कोऽर्थः? -- इत्याशङ्क्याह --   


भारते यत्कृतं कर्म क्षपितं वाप्यवीचितः ।  
शिवान्तं तेन मुक्तिर्वा कन्याख्ये तु विशेषतः ॥ ८-८८ ॥  


"कर्म" इति शुभाशुभम् । क्षपितमिति, क्रियाज्ञानादिना । तेनात्र   
कर्मणा कृतेन क्षपितेन वा पृथिव्यादिषु शिवान्तेषु तेषु तेषु   
तत्त्वेषु भुक्तिस्ततो वा मुक्तिर्भवेत् -- इत्यर्थः । यदुक्तम् --   

"तत्रैव यत्कृतं कर्म शुभं वा यदि वऽशुभम् ।  
वसन्ति तेन लोकाश्च शिवाद्यावीचिमध्यगाः ॥" (स्व। १०।२४८)   

इति । तथा,  

"कन्याख्ये यत्कृतं कर्म जन्तुभिस्तु सितासितम् ।  
स्वर्नारकापवर्गेषु तद्बीजं फलभोगदम् ॥"   

इति ८८ ॥  

नन्वेतत् कन्याद्वीपे विशेषेण भवेत्, -- इत्यत्र किं निमित्तम्? --   
इत्याशङ्क्याह --   


महाकालादिका रुद्रकोटिरत्रैव भारते ।  
गङ्गादिपञ्चशतिका जन्म तेनात्र दुर्लभम् ॥ ८-८९ ॥  


अत्रैवेति कन्याख्ये द्वीपे । यदुक्तम् --   

"तत्र मध्ये महद्द्वीपं कुमारीद्वीपसञ्ज्ञितम् ।  
तत्र रुद्रायुतं पूर्णमवतीर्णं शुभङ्करम् ॥  

पशूनां हेतुभूतं च स्मरणात्पापनाशनम् ।"   

इति । तथा   

"महाकालस्तथैकाम्रमेवमादि वरानने ।  
तीर्थानां कोटिरुद्दिष्टा महाकामफलोदया ॥  

गङ्गादीनां नदीनां च तत्र पञ्च शतानि च ।" (स्व। १०।२४९)   

इति । तेन तीर्थभूयिष्ठत्वादिनेति ॥ ८९ ॥  

ननु वर्षान्तरेषु   

"प्रत्यग्राम्बुजपत्राभा जनाश्चातीव कोमलाः ।  
जम्बूफलरसाहारा जरामृत्युविवर्जिताः ॥" (स्व। १०।२१३)  

इत्याद्युक्त्या सुखभूयिष्ठा जनाः, इह च  

"जना रोगभयग्रस्ता दुःखिता मन्दसम्पदः ।" (स्व। १०।२४०)  

इत्याद्युक्त्या दुःखभूयिष्ठाः, -- इत्यत्र "जन्म दुर्लभम्" इति केन   
निमित्तेनोक्तम्? इत्याशङ्क्याह --   


अन्यवर्षेषु पशुवद् भोगात्कर्मातिवाहनम् ।  
प्राप्यं मनोरथातीतमपि भारतजन्मनाम् ॥ ८-९० ॥  


मनोरथातीतमिति, भोगापवर्गादेर्महीयस्त्वात् ॥ ९० ॥  

नन्वेवं चेदविशेषेण भारतजन्मनां सिद्ध्येत् तत् "कन्याख्ये तु   
विशेषतः" इति कस्मादुक्तम्? -- इत्याशङ्क्याह --   


नानावर्णाश्रमाचारसुखदुःखविचित्रता ।  
कन्याद्वीपे यतस्तेन कर्मभूः सेयमुत्तमा ॥ ८-९१ ॥  


यदुक्तम् ↓   

"ये पूर्वोक्ता गुणा लोकेभारते वरवर्णिनि ।  
ते तत्रैव स्थिता लोकेकुमारीसञ्ज्ञकेप्रिये ॥" (स्व। १०।२५५)   

इति । अतश्च एतन्निवासिनामेव शुभाशुभकर्मानुष्ठानात्   
स्वर्निरयावाप्तिः स्यात् ॥९१॥  

तदाह ↓   


पुंसां सितासितान्यत्र कुर्वतां किल सिद्ध्यतः ।  
परापरौ स्वर्निरयाविति रौरववार्तिके ॥ ८-९२ ॥  


किमत्र प्रमाणम्? -- इत्युक्तम् -- "रौरववार्तिके" इति । तदुक्तं तत्र --   


"पुंसां सितानि कर्माणि कुर्वतामसितानि च ।  

सिद्ध्यतः स्वर्गनिरयावत्र क्षिप्रं परापरौ ।"   

इति ॥ ९२ ॥  

एतदेव उपसंहरति --   


एवं मेरोरधो जम्बूरभितो यः स विस्तरात् ।  
स्यात् सप्तदशधा खण्डैर्नवभिस्तु समासतः ॥ ८-९३ ॥  


सप्तदशधेति, इलावृताद्यान्यष्टौ, इन्द्रद्वीपादीनि च नवेति ।   
नवभिरिति, भारतेन सहेलावृताद्यैः ॥ ९३ ॥  

नन्वेवङ्खण्डत्वेऽस्य किं निमित्तम्? -- इत्याशङ्क्याह --   


मनोः स्वायम्भुवस्यासन् सुता दश ततस्त्रयः ।  
प्राव्रजन्नथ जम्ब्वाख्ये राजा योऽग्नीध्रनामकः ॥ ८-९४ ॥  

तस्याभवन्नव सुतास्ततोऽयं नवखण्डकः ।  
नाभिर्यो नवमस्तस्य नप्ता भरत आर्षभिः ॥ ८-९५ ॥  

तस्याष्टौ तनयाः साकं कन्यया नवम्ॐऽशकः ।  
भुक्तैस्तैर्नवधा तस्माल्लक्षयोजनमात्रकात् ॥ ८-९६ ॥  


शुताः" इति पौत्राः । जम्ब्वाख्ये राजेति, अर्थात् एतन्मध्यात् ।   
ऋषभस्यापत्यमार्षभिः, अत एव नप्तेत्युक्तम् । अष्टौ तनया इति,   
प्रागुक्ता इन्द्राद्याः । तदुक्तम् --   

श्वायम्भुवो मनुर्नाम तस्य पुत्रः प्रियव्रतः ।  
तस्याथ दश पुत्रा वै जाता वीर्यबलोत्कटाः ॥  

अग्नीध्रश्चाग्निबाहुश्च मेधा मेधातिथिर्वपुः ।  
ज्योतिष्मान्द्युतिमान् हव्यः सावनः सत्र एव च ॥  

मेधा सत्रोऽग्निबाहुश्च एते प्रव्रजितास्त्रयः ।  
सप्तद्वीपेषु ये शेषा अभिषिक्ता महाबलाः ॥  

जम्बुद्वीपे तथाग्नीध्रस्तस्य पुत्रा नव स्मृताः ।  
नाभिः किम्पुरुषश्चैव हरिश्चैव इलावृतः ॥  

भद्राश्वः केतुमालश्च रम्यकश्च हिरण्मयः ।  
नवमस्तु कुरुर्नाम नववर्षाधिपाः स्मृताः ॥  

अग्नीध्रतस्तु जाता वै शूराश्चातिबलोत्कटाः ।  
तेषां नामाङ्कितानीह नव वर्षाणि पार्वति ॥  

नाभेः पुत्रो महावीर्य ऋषभो धर्मतत्परः ।  
तस्यापि हि सुतो ज्ञेयो भरतस्तु प्रतापवान् ॥  

तन्नाम्नैव तु विज्ञेयं भारतं वर्षमुत्तमम् ।  
तस्याप्यष्टौ पुनः पुत्रा जाताः कन्यापरा प्रिये ॥  

भारते त्वष्टद्वीपेऽत्र अष्टौ पुत्रा निवेशिताः ।  
नवमस्तु कुमार्याह्वः कन्यायाः प्रतिपादितः ॥  

तेषां नाम्ना तु ते द्वीपा भरतेन प्रकीर्तिताः ॥" (स्व। १०।२८३)  


इति । तस्मादिति, जम्बुद्वीपात् लक्षयोजनमात्रकादिति । तत्रास्य   
पूर्वपश्चिमतो लक्षयोजनत्वं प्राक् प्रदर्शितम्, दक्षिणोत्तरतस्तु   
इदानीमुच्यते । तत्र भारतादीनि षड्वर्षाणि प्रत्येकं   
नवसाहस्राणि -- इति चतुष्पञ्चाशत्, हिमवदादयश्च प्रत्येकं   
द्विसाहस्रा -- इति द्वादश, मेरुमूलीयसहस्रषोडशकेन सह इलावृतं   
चतुस्त्रिंशत् सहस्राणि -- इत्येवं योजनानां लक्षं जम्बुद्वीपम् ॥ ९६   
॥  

इदानीं तद्बहिरपि संस्थानविशेषं दर्शयति --   


लक्षैकमात्रो लवणस्तद्बाह्येऽस्य पुरोऽद्रयः ।  
ऋषभो दुन्दुभिर्धूम्रः कङ्कद्रोणेन्दवो ह्युदक् ॥ ८-९७ ॥  

वराहनन्दनाशोकाः पश्चात् सहबलाहकौ ।  
दक्षिणे चक्रमैनाकौ वाडवोऽन्तस्तयोः स्थितः ॥ ८-९८ ॥  

अब्धेर्दक्षिणतः खाक्षिसहस्रातिक्रमाद् गिरिः ।  
विद्युत्वांस्त्रिसहस्रोच्छिर्दायामोऽत्र फलाशिनः ॥ ८-९९ ॥  

मलदिग्धा दीर्घकेशश्मश्रवो गोसधर्मकाः ।  
नग्नाः संवत्सराशीतिजीविनस्तृणभोजिनः ॥ ८-१०० ॥  

निर्यन्त्राणि सदा तत्र द्वाराणि बिलसिद्धये ।  
इत्येतद् गुरुभिर्गीतं श्रीमद्रौरवशासने ॥ ८-१०१ ॥  

इत्थं य एष लवणसमुद्रः प्रतिपादितः ।  
तद्बहिः षडमी द्वीपाः प्रत्येकं स्वार्णवैर्वृताः ॥ ८-१०२ ॥  

क्रमद्विगुणिताः षड्भिर्मनुपुत्रैरधिष्ठिताः ।  

शाककुशक्रौञ्चाः शाल्मलिगोमेधाब्जमिति षड्द्वीपाः ।  
क्षीरदधिसर्पिरैक्षवमदिरामधुराम्बुकाः षडम्बुधयः ॥ ८-१०३ ॥  

मेधातिथिर्वपुष्माञ्ज्योतिष्मान्द्युतिमता हवी राजा ।  
संवर इति शाकादिषु जम्बुद्वीपे न्यरूपि चाग्नीध्रः ॥ ८-१०४ ॥  


"लवण" इति लवणाम्भः क्षारसमुद्र -- इत्यर्थः । "इन्दुः" चन्द्रः ।   
यदुक्तम् --   

"वृत्रारिभयसन्त्रस्ताः प्रविष्टास्तत्र पर्वताः ।  
द्वादशैव महावीरास्तान्ब्रवीमि समासतः ॥"  

ऋषभो दुन्दुभिर्धूम्रः प्रविष्टः पूर्वभागतः ।  
चन्द्रः कङ्कस्तथा द्रोणः प्रविष्ट उत्तरेण तु ॥  

अशोकोऽथ वराहश्च नन्दनश्च तृतीयकः ।  
अपरेण नगास्तत्र प्रविष्टा लवणोदधिम् ॥  

चक्रो मैनाकसञ्ज्ञश्च तृतीयश्च बलाहकः ।  
दक्षिणेन वरारोहे प्रविष्टाश्चैव भूधराः ॥  

चक्रमैनाकयोर्मध्ये तिष्ठेद्वै वडवानलः । (स्व। १०।२७३)   

इति । दक्षिणत इति, चक्रमैनाकादिसन्निकर्षेण, "खाक्षि" इति   
विंशतिः । गुरुभिरिति, बृहस्पतिपादैः । यदुक्तं तत्र --    

"योजनानां सहस्राणि समतिक्रम्य विंशतिम् ।  
विद्युत्वानिति विख्यातः समुद्रे दक्षिणे स्थितः ॥  

सहस्राण्यायतस्त्रीणि तावानेवोच्छिर्तोऽचलः ।  
सहस्रविपुलस्तत्र तृणपर्णफलाशनाः ॥  

मलोपचितदिग्धाङ्गा दीर्घश्मश्रुशिरोरुहाः ।  
गोधर्माणो जना नग्ना वत्सराशीतिजीविनः ॥  

तत्रायन्त्रबिलद्वारप्रवेशाः पुरसम्पदः ।"   

इति । क्रमद्विगुणिता इति, तेन शाकद्वीपे द्वे लक्षे, कुशद्वीपे चत्वारि -- इत्यर्थक्रमः । "अब्जः" पुष्करः । इक्षुरेव एक्षवः ।   
"मधुराम्बुकः" स्वादूदः । द्युतिमतेत्यर्थात् सह, "हविः" हव्यः ।   
तदुक्तम् --   

"जम्बुद्वीपं च शाकं च कुशं क्रौञ्चं सशाल्मलिम् ।  
गोमेधं पुष्कराख्यं च सप्त द्वीपानि पार्वति" ॥ (स्व।१०।२८४)   

इति ।   

"क्षारः क्षीरं दधि घृतं तथा चेक्षुरसोऽपि च ।  
मदिरोदश्च स्वादूदः समुद्राः सप्त कीर्तिताः ॥  

जम्बुद्वीपं स्मृतं लक्षं योजनानां प्रमाणतः ।  
परिमण्डलतो ज्ञेयः क्षारोदस्तत्समो बहिः ॥  

एवं द्विगुणवृद्ध्या तु समुद्रा द्वीपसंस्थिताः । (स्व।२१।२८७)   

इति ।  

अग्नीध्रस्तु समाख्यातो जम्बुद्वीपे वरानने ।  
शाके मेधातिथिर्नाम वपुष्मान् कुशसञ्ज्ञके ॥  

राजा क्रौञ्चेऽथ ज्योतिष्माञ्छाल्मलौ द्युतिमान् स्मृतः ।  
गोमेधे हव्यनामा च संवरः पुष्करे तथा ॥ (स्व। १०।२९०)   

इति च ॥ १०४ ॥  

द्वीपषट्कमेव च विभजति --   


गिरिसप्तकपरिकल्पिततावत्खण्डास्तु पञ्च शाकाद्याः ।  
पुष्करसञ्ज्ञो द्विदलो हरियमवरुणेन्दवोऽत्र पूर्वादौ ॥ ८-१०५ ॥  


"तावन्तः" सप्तैव, गिरिसप्तकस्य पार्श्वगत्यावस्थितत्वात् । "द्विदल"   
इति एकेन वलयाकारेण पर्वतेन मध्यतो विभक्तत्वात् । "पूर्वादौ" इति   
चतुर्दिक्षु -- तदुक्तम् --   

"मेधातिथेः सप्त पुत्राः शाकद्वीपेऽभिषेचिताः ।  
शान्तोभयस्तु शिशिरः सुखदो नन्दकः शिवः ॥  

क्षेमकश्च ध्रुवश्चेति वर्षनाम्ना तु तेऽङ्किताः ।  
वर्षाणि सप्त ख्यातानि पर्वतांश्च निबोध मे ॥  

गोमेधश्चन्द्रसञ्ज्ञश्च नारदो दुन्दुभिस्तथा ।  
ऋषभः सोमकश्चैव वैभ्रजश्च कुलाद्रयः ॥" (स्व। १०।२९४)   

इति ।   

"कुशे वपुष्मता पूर्वं सप्त पुत्रा निवेशिताः ।  
श्वेतलोहितजीमूता हरितो वैद्युतस्तथा ॥  

मानसः सुव्रतश्चेति वर्षनाम्नैव चाङ्किताः ।  
कुमुदश्चोर्वदश्चैव वराहो द्रोणकङ्कतौ ॥  

महिषः कुमुदश्चैव सप्त सीमान्तपर्वताः ।" (स्व। १०।३००)   

इति ।   

"ज्योतिष्मता सप्त पुत्राः क्रौञ्चद्वीपे निवेशिताः ।  
उद्भिज्जश्च समाख्यातो वेणुर्मण्डल एव च ॥  

रथकारश्च लवणो धृतिमान्सुप्रतारकः ॥  

कपिलश्चेति राजानो वर्षनाम्ना तु तेऽङ्किताः ॥  

वैद्रुमो हेमनाभश्च द्युतिमान्पुष्पदन्तकः ।  
कुशलो हरिमर्दश्च सप्तैते तु कुलाद्रयः ॥" (स्व। १०।३०५)   

इति ।   

शप्त द्युतिमता पुत्राः शल्मलावभिषेचिताः ।  
मनोऽनुगस्तथोष्णश्च पावनो ह्यन्धकारकः ॥  

मुनिर्दुन्दुभिनामा च कुशलश्चेति ते स्मृताः ।" (स्व। १०।३०९)   

इति ।   

"क्रौञ्चोऽथ वामनश्चैवाप्यन्धकारो दिवाकृतिः ।  
द्विबिन्दुः पुण्डरीकश्च दुन्दुभिश्च कुलाद्रयः ॥" (स्व। १०।३११)   

इति ।   

"हव्यराजः सुतान्सप्त गोमेधे चाभ्यषेचयत् ।  
जलदश्च कुमारश्च सुकुमारो मरीचकः ॥  

कुमुदश्चोन्नतश्चैव महाभद्र इति स्मृताः ।" (स्व। १०।३१५)   

इति ।   

"उदयः केसरश्चैव जठरोऽथ सुरैवतः ।  
श्यामोऽम्बिकेयो मेरुश्च शैलाः सीमान्तगास्त्विमे ॥" (स्व। १०।३१७)   

इति ।   

"अतश्च पुष्कराख्ये च संवरस्तत्र नायकः ।  
द्वौ पुत्रौ तेन विख्यातौ पुष्कराख्ये निवेशितौ ॥  

पर्वतो वलयाकारो मानसोत्तरसञ्ज्ञकः ।" (स्व। १०।३२३)   

इति ।   

"धातकी मध्यमे राजा महावीतो बहिर्नृपः । (स्व। १०।३२४)   

इति ।   

"चतुर्णां लोकपालानां पुरीश्चात्र निबोध मे ।  
हरेर्वस्वेकसाराख्या याम्या संयमनी पुरी ॥  

सुखाह्वा वारुणी चैव सोमस्य तु विभावरी ।" (स्व। १०।३२७)   

इति च ॥ १०५ ॥  

इयदन्तं सङ्कलयति --   


त्रिपञ्चाशच्च लक्षाणि द्विकोट्ययुतपञ्चकम् ।  
स्वाद्वर्णवान्तं मेर्वर्धाद्योजननामियं प्रमा ॥ ८-१०६ ॥  


तत्र जम्बुद्वीपीयानि अर्थात् पञ्चाशत्सहस्राणि, क्षाराब्धिर्लक्षम्,   
शाकद्वीपं द्वे क्षीराब्धिश्च, कुशश्चत्वारि दध्यब्धिश्च,   
क्रौञ्चोऽष्टौ घृताब्धिश्च, शल्मलिः षोडश इक्षुरसाब्धिश्च,   
गोमेधो द्वात्रिंशत् मदिराब्धिश्च, पुष्करश्चतुःषष्टिः स्वादूदश्च,   - इत्येवं मेर्वर्धादारभ्य स्वादूदान्तं   
ससहस्रपञ्चाशत्त्रिपञ्चाशल्लक्षाधिकं कोटिद्वयं योजनानां   
प्रमाणं भवेत् । तदुक्तम् --   

"कोटिद्वयं त्रिपञ्चाशल्लक्षाणि च ततः परम् ।  
पञ्चाशच्च सहस्राणि सप्त द्वीपाः ससागराः ॥"   

इति ॥ १०६ ॥  


सप्तमजलधेर्बाह्ये हैमी भूः कोटिदशकमथ लक्षम् ।  
उच्छिर्त्या विस्तारादयुतं लोकेतराचलः कथितः ॥ ८-१०७ ॥  

लोकालोकदिगष्टकसंस्थं रुद्राष्टकं सलोकेशम् ।  
केवलमित्यपि केचिल्लोकालोकान्तरे रविर्न बहिः ॥ ८-१०८ ॥  


हैमी भूरिति, अर्थाद्देवानां क्रीडार्थम् । "लोकेतराचलः" इति   
लोकालोकपर्वतः । यदुक्तम् ↓   

"ततो हेममयी भूमिर्दशकोट्यो वरानने ।  
देवानां क्रीडनार्थाय लोकालोकस्त्वतः परम् ॥  

पर्वतो वलयाकारो योजनायुतविस्तृतः ।  
लक्षमात्रसमुत्सेधो योजनानां वरानने ॥" (स्व। १०।३३१)   

इति । सलोकेशमिति, यदुक्तम् --   

"लोकपालाः स्थितास्तत्र रुद्राश्चामोघशक्तयः ।" (स्व। १०।३३३)   

इति । केचिदिति, लीलाकारादयः । एतद्धि तैः समस्तलोकपालत्वात् रुद्रा   
एव लोकपालास्तत्र स्थिताः -- इत्यन्यथा व्याख्यातम् ।  

"लोकालोकमतो देवि तत्र रुद्रा व्यवस्थिताः ।  
अमोघशक्तयः सर्वे विरजा वसुधामकाः ॥  

कर्दमः शङ्खपालश्च पर्जन्यः स्वर्णलोमकः ।  
केतुमान्रजनश्चैव पूर्वादीशान्तमास्थिताः ॥  

लोकपालास्ततो बाह्ये व्याप्य सर्वमिदं स्थिताः ।"  

इत्यादीनामेतद्विरुद्धानां श्रुतीनां सम्भवात् । न बहिरिति,   
रवेर्लोकालोकसमानोच्छ्रयत्वात् मेरुतदन्तरालवर्तित्वाच्च; अत   
एवान्तःस्थितानामेव लोकानामालोको यत्र, तथा आलोकः   
प्रकाशोऽलोकश्च तमोऽन्तर्बहिश्च यस्येति स लोकालोक इति । तदुक्तम् --   

"तस्यान्तर्भासते भानुर्न बहिः सुरसुन्दरि ।"   

इति ॥ १०८ ॥  

एवं लोकालोकमेर्वन्तरालवर्तित्वेऽस्य भानोर्गतिवैचित्र्यं दर्शयति --   


पितृदेवपथावस्योदग्दक्षिणगौ स्वजात्परे वीथ्यौ ।  
भानोरुत्तरदक्षिणमयनद्वयमेतदेव कथयन्ति ॥ ८-१०९ ॥  


तत्रास्य भानोर्मेरुसन्निकर्षेण गच्छत उत्तरो मार्गो,   
लोकालोकसन्निकर्षेण तु दक्षिणः, तौ च मार्गौ श्वजात्परे वीथ्यौ"   
सुवीथि-अजवीथिशब्दाभ्यां व्यपदेश्यौ -- इत्यर्थः । यदुक्तम् --   

शुवीथी उत्तरे तस्य अजवीथी तु दक्षिणे ।" (स्व। १०।३३९)  

इति । तावेव च पितॄणां देवानां च मार्गः -- इत्युक्तं   
"पितृदेवपथौ" इति (मार्गौ) । तत्र अजवीथी पितॄणां मार्गः,   
सुवीथी तु देवानाम् । तदुक्तम् --   

"अजवीथी दक्षिणं तु सुवीथी चोत्तरायणम् ।  
पितृमार्गस्तथा दिव्यः कथितोऽनुक्रमेण तु ॥"   

इति । एतदेव मार्गद्वयमुत्तरायणं दक्षिणायनं च -- इत्युक्तम् ↓   

"उत्तरदक्षिणमयनद्वयमेतदेव"  

इति । तदुक्तम् --   

"लोकालोकोपरिष्टात्तु सवितुर्दक्षिणायनम् ।  
तथोत्तरायणं तत्र उत्तरेण प्रकीर्तितम् ॥" (स्व। १०।३३७)   

इति ॥ १०९ ॥  

ननु भानोर्मेरुसन्निकर्षेणोत्तरो मार्गो लोकालोकसन्निकर्षेण तु   
दक्षिणः -- इत्यत्र किं प्रमाणम्? -- इत्याशङ्क्याह --   

शर्वेषामुत्तरो मेरुर्लोकालोकश्च दक्षिणः ।"  

सर्वेषामिति, वर्षाष्टकादिनिवासिनाम् । इलावृते हि भानुरेव न   
प्रतपति, -- इति कस्तद्गतिवैचित्र्येऽपि अवकाशः; भानुरेव हि भगवान्   
मेरुमधिकृत्य दक्षिणदिगवस्थिते भारतादौ वर्षत्रये पूर्वतः   
पश्चात्स्थिते केतुमाले दक्षिणात्, उत्तरदिगवस्थिते कुर्वादौ वर्षत्रये   
पश्चात्प्राच्ये भद्राश्वेऽपि उदक्तः समुदयन् स्वोदयानुसारेण   
पूर्वदिगवस्थापनात् सर्वेषामुत्तरयति लोकालोकं च दक्षिणयति, येन   
अस्य तत्सन्निकर्षविप्रकर्षाभ्यामुत्तरायणदक्षिणायनादि स्यात् ॥  

न केवलमस्यैवं गतावेव वैचित्र्यमस्ति यावदुदयास्तमययोरपि --   
इत्याह --   


उदयास्तमयावित्थं सूर्यस्य परिभावयेत् ॥ ८-११० ॥  


"इत्थम्" इति दक्षिणावर्तभङ्ग्या, मेरोः परिभ्रमणेन -- इत्यर्थः ॥   
११० ॥  

तदाह ↓   


अर्धरात्रोऽमरावत्यां याम्यायामस्तमेव च ।  
मध्यन्दिनं तद्वारुण्यां सौम्ये सूर्योदयः स्मृतः ॥ ८-१११ ॥  

उदयो योऽमरावत्यां सोऽर्धरात्रो यमालये ।  
केऽस्तं सौम्ये च मध्याह्न इत्थं सूर्यगतागते ॥ ८-११२ ॥  


इह खलु शौम्ये" मेरोरुत्तरे भागे महोदयाख्यायां नगर्यां यदा   
वारुण्या आगच्छतः सूर्यस्योदयदर्शनं भवेत् तदा प्रहरद्वयस्य   
व्यतीतत्वात् वारुण्यां गन्धवत्याख्यायां नगर्यां मध्याह्नो   
याम्यायां दक्षिणदिगवस्थितायां संयमन्याख्यायां नगर्यां च   
सूर्योऽस्तमेति, प्रहरचतुष्टयातिक्रमेण पर्वतच्छायान्तरितत्वात्   
प्रकाशो न दृश्यते -- इत्यर्थः । पूर्वदिङ्नगर्याममरावत्याख्यायां   
चार्धरात्रस्तद्वारुण्युदयावसरेऽस्तमयत्वात् प्रहरद्वयेन चोदयस्य   
भविष्यत्त्वात् । यश्च अमरावत्यां सूर्योदयः सौम्याया आगच्छतो   
दर्शनं स यमालयेऽर्धरात्रः प्रहरद्वयेन सूर्यस्योदेष्यमाणत्वात्,   
केवारुणे चास्तमयः सौम्योदयवेलायां तत्र मध्याह्नस्य वृत्तत्वात्   
इदानीं प्रहरचतुष्टयस्य अतिक्रान्तत्वात्, सौम्ये च प्रहरद्वयस्य   
अतीतत्वात् मध्याह्नः -- इत्यनेनैव क्रमेण पूर्वपश्चिमयोर्विदिक्षु   
चोदयास्तमयावपि सूर्यस्य चिन्त्यौ -- इत्युक्तम् -- "इत्थं भानोर्गतागते"   
इति । यदुक्तम् --   

"अर्धरात्रोऽमरावत्यामस्तमेति यमस्य च ।" (स्व। १०।३३८)   

इति । तथा  

"यदैव चामरावत्यामुदयस्तस्य दृश्यते ।  
तदास्तमेति वारुण्यामित्यादित्यगतागतम् ॥"   

इति । एतच्च द्वीपान्तरेष्वपि योज्यं सूर्योदयस्य सर्वत्र समानत्वात् ॥   
११२ ॥  

एवमेतत्प्रसङ्गादभिधाय प्रकृतमेवानुसरति --   


पञ्चत्रिंशत्कोटिसङ्ख्या लक्षाण्येकोनविंशतिः ।  
चत्वारिंशत्सहस्राणि ध्वान्तं लोकाचलाद्बहिः ॥ ८-११३ ॥  

सप्तसागरमानस्तु गर्भोदाख्यः समुद्रराट् ।  
लोकालोकस्य परतो यद्गर्भे निखिलैव भूः ॥ ८-११४ ॥  


तदुक्तम् --    

"तस्य बाह्ये तमो घोरं दुष्प्रेक्ष्यं जीववर्जितम् ।  
पञ्चत्रिंशत्स्मृताः कोट्यो लक्षाण्येकोनविंशतिः ॥  

चत्वारिंशत्सहस्राणि योजनानां वरानने । (स्व। १०।३४१)   

इति । सप्तानां क्षारादीनां लक्षात्प्रभृति द्विगुणद्विगुणया   
वृद्ध्या सप्तविंशतिलक्षैककोट्यात्म यन्मानं तत्तुल्यमानः --   
इत्यर्थः । समुद्रराडिति, क्षारादिसमुद्रसप्तकगर्भीकारात् । तदुक्तम्   -   

"गदिता येऽब्धयः सप्त तेऽत्र गर्भे यतः स्मृताः ।  
कथितस्तेन गर्भोदः समस्ताब्धिरसोद्वहः ॥" (मृगेन्द्रा।)   

इति ॥ ११४ ॥  

अत्र च तमःस्थाने श्रीसिद्धयोगीश्वरमतोक्तं विशदयति --   


सिद्धातन्त्रेऽत्र गर्भाब्धेस्तीरे कौशेयसञ्ज्ञितम् ।  
मण्डलं गरुडस्तत्र सिद्धपक्षसमावृतः ॥ ८-११५ ॥  

क्रीडन्ति पर्वताग्रे ते नव चात्र कुलाद्रयः ।  
तत उष्णोदकास्त्रिंशन्नद्यःपातालगास्ततः ॥ ८-११६ ॥  

चतुर्दिङ्नैमिरोद्यानं योगिनीसेवितं सदा ।  
ततो मेरुस्ततो नागा मेघा हेमाण्डकं ततः ॥ ८-११७ ॥  


तीरे इति, अस्मात्परस्मिन् । तत्र हि लोकालोकसन्निकर्षे गर्भोदः ।   
नैमिरोद्यानम्" इति नैमिरपुष्पसञ्ज्ञकमित्यर्थः । नागा   
इत्यर्थाद्रत्नमय्यां भुवि । मेघा इत्यर्थाद्धरिचन्द्रपर्वतोपरि ।   
"हेमाण्डकम्" इति हैमाण्डीया कर्परिका -- इत्यर्थः । तदुक्तं तत्र --   

"गर्भोदस्य परे तीरे कौशेयं नाम मण्डलम् ।  
तत्र तिष्ठति देवेशो गरुत्मांश्च समावृतः ॥  

सिद्धपक्षसहस्रैस्तु तत्तुल्यबलदर्पितैः ।  
तिष्ठन्ति पर्वताग्रे ते क्रीडमाना मुहुर्मुहुः ॥"   

इति ।  

"हुलहालवरक्रोधाः कोटको मूलपर्वतः ।  
रोधको वामनः काण्डो विज्ञेयाः कुलपर्वताः ॥"   

इति ।  

"पर्वतान्ते पुनस्त्रिंशन्नद्यो योजनविस्तराः ।  
उष्णोदकाः स्मृतास्तास्तु पातालतलनिम्नगाः ॥"   

इति ।  

"पुनस्तदापगातीरे वनं नैमेरपुष्पकम् ।  
तत्र क्रीडन्ति देवेशि योगिन्यो बलदर्पिताः ॥"   

इति ।  

"वनस्य बाह्यस्य भूमिः सर्वतः संव्यवस्थिता ।  
शुष्का जलविहीना तु पुनर्भूमिस्तु रत्नजा ॥  

दिङ्मातङ्गसमाकीर्णा समन्तात्परिशोधिता ।  
वारणा बहवो यत्र मेरुमन्दरसन्निभाः ॥"   

इति ।  

"ततस्तानप्यतिक्रम्य उत्थितस्तु महाऽचलः ।  
हरिश्चन्द्र इति ख्यातो वलयाकारसंस्थितः ॥"   

इति ।  

"तत्र सन्निहिता मेघाः संवर्ताद्या महारवाः ।"   

इति ।  

"पुनस्तद् दृश्यते चाण्डं काञ्चनं चातिभास्वरम् ।"   

इति ॥ ११७ ॥  

तदेव सङ्कलयति ↓   


ब्रह्मणोऽण्डकटाहेन मेरोरर्धेन कोटयः ।  
पञ्चाशदेवं दशसु दिक्षु भूर्लोकसञ्ज्ञितम् ॥ ८-११८ ॥  


तत्र मेरोरारभ्य स्वादूदकान्तं प्राक्कलितं   
ससहस्रपञ्चाशत्त्रिपञ्चाशल्लक्षाधिकं कोटिद्वयं हैमी भूः,   
कोटिदशकं लोकालोकविष्कम्भः, सहस्रदशकं तमः,   
सहस्रचत्वारिंशदेकोनविंशतिलक्षाधिकं कोटिपञ्चत्रिंशकं   
गर्भोदश्च, ससप्तविंशतिलक्षा कोटिरित्येवं कोटिपरिमाणेन   
ब्रह्माण्डकटाहेन सह अर्थात्पञ्चाशत्कोटयो भवन्ति -- इत्येवं   
"दशसु दिक्षु" इति सर्वतः कोटिशतं भूर्लोको भवेत् ॥ ११८ ॥   

एष च भूर्लोकः चतुर्दशविधस्यापि भूतसर्गस्यास्पदम् -- इत्याह --   


पशुखगमृगतरुमानुषसरीसृपैः षड्भिरेष भूर्लोकः ।  
व्याप्तः पिशाचरक्षोगन्धर्वाणां सयक्षाणाम् ॥ ८-११९ ॥  

विद्याभृतां च किं वा बहुना सर्वस्य भूतसर्गस्य ।  
अभिमानतो यथेष्टं भोगस्थानं निवासश्च ॥ ८-१२० ॥  


"तरु" इति स्थावरम् । "विद्याभृताम्" इति एन्द्रप्रकारभूतानाम् । किं वा   
बहुना इति, एषां हि प्रकारप्रकारिभावेन वचनमानन्त्याय भवेदिति   
भावः । सर्वस्येति, चतुर्दशविधस्य । "अभिमानतः" इत्यनेन   
"एतद्भोगस्थानादित्वमभिमानमात्रसारमेव न तु वास्तवं किञ्चित्" इति   
दर्शितम् । निवास इति, विनापि भोगं केषाञ्चित्; अतश्चैतदत्रैव   
शोधनीयम् -- इत्याशयः । तदुक्तम् --   

"पैशाचं राक्षसं याक्षं गान्धर्वं त्वैन्द्रमेव च ।  
सौम्यं तथा च प्राजेशं ब्रह्मं चैवाष्टमं विदुः ॥" (स्व। १०।३५१)   

इति ।   

"पशुपक्षिमृगाश्चैव तथान्ये च सरीसृपाः ।  
स्थावरं पञ्चमं चैव षष्ठं मानुषयोनिकम् ॥  

देवयोनिसमायुक्तं प्रोक्तं संसारमण्डलम् ।  
चतुर्दशविधं चैव भूर्लोकेतु विशोधयेत् ॥" (स्व। १०।३५३)   

इति ॥ १२० ॥  

इदानीं भुवर्लोकाद्यभिधत्ते --   


भुवर्लोकस्तथा त्वार्काल्लक्षमेकं तदन्तरे ।  
दश वायुपथास्ते च प्रत्येकमयुतान्तराः ॥ ८-१२१ ॥  

आद्यो वायुपथस्तत्र विततः परिचर्च्यते ।  

"आ अर्कात्" इति अर्कं यावदित्यर्थः । तदुक्तम् --   

"भूपृष्ठाद्यावदादित्यं लक्षमेकं प्रमाणतः ।" (स्व। १०।४२२)   

इति । "अयुतान्तरा" इति दशसहस्रप्रस्थानाः -- इत्यर्थः । तत्रेति,   
वायुपथदशकमध्यात् ॥ १२१ ॥  

तदाह ↓   


पञ्चाशद्योजनोर्ध्वे स्यादृतर्द्धिर्नाम मारुतः ॥ ८-१२२ ॥  

आप्यायकः स जन्तूनां ततः प्राचेतसो भवेत् ।  
पञ्चाशद्योजनादूर्ध्वं तस्मादूर्ध्वंशतेन तु ॥ ८-१२३ ॥  

सेनानीवायुरत्रैते मूकमेघास्तडिन्मुचः ।  
ये मह्याः क्रोशमात्रेण तिष्ठन्ति जलवर्षिणः ॥ ८-१२४ ॥  

तेभ्य ऊर्ध्वं शतान्मेघा भेकादिप्राणिवर्षिणः ।  
पञ्चाशदूर्ध्वमोघोऽत्र विषवारिप्रवर्षिणः ॥ ८-१२५ ॥  

मेघाः स्कन्दोद्भवाश्चान्ये पिशाचा ओघमारुते ।  
ततः पञ्चाशदूर्ध्वं स्युर्मेघा मारकसञ्ज्ञकाः ॥ ८-१२६ ॥  

तत्र स्थाने महादेवजन्मानस्ते विनायकाः ।  
ये हरन्ति कृतं कर्म नराणामकृतात्मनाम् ॥ ८-१२७ ॥  

पञ्चाशदूर्ध्वं वज्राङ्को वायुरत्रोपलाम्बुदाः ।  
विद्याधराधमाश्चात्र वज्राङ्के सम्प्रतिष्ठिताः ॥ ८-१२८ ॥  


पञ्चाशद्योजनोर्ध्वे इति, भूपृष्ठात् । आप्यायक इति, यदुक्तम् --   

"यो विवर्धयते पुष्टिमोषधीनां बलं तथा ।  
बृंहयेच्च महीं सर्वामाप्याययति चाव्ययः ॥ (स्व। १०।४२४)   

इति । पञ्चाशद्योजनादूर्ध्वमिति, यथा भूपृष्ठात्   
पञ्चाशद्योजनानि परिवर्ज्य ऊर्ध्वमृतर्द्धिः स्थितः, तथा   
तदूर्ध्वमपि पञ्चाशद्योजनान्यन्तरालत्वेन परिस्थाप्य अयम् --   
इत्यर्थः । "प्राचेतसः" इति प्रचेतोभिर्निर्मितत्वात्, तदाख्येन चाग्निना   
सह निवासात्; अत एवाप्यायकत्वं दाहकत्वं च । तदुक्तम् ↓   

"प्राचेतसो नाम वायुः प्रचेतोभिर्विनिर्मितः ।  
स वै नाशयते वृक्षान्कदाचित्सम्प्रवर्तयेत् ॥  

अग्निः प्राचेतसो नाम तेनैव सह तिष्ठति ।" (स्व। १०।४२७)   

इति । "तस्मादूर्ध्वं शतेन" इति प्राचेतसादप्यूर्ध्वं योजनानां   
शतमतिक्रम्य -- इत्यर्थः । एवमुत्तरत्रापि व्याख्येयम् ।   
तथाभिधायित्वाभावात् भेकादिप्राणिवर्षित्वादेव च सत्त्ववहा   
इत्युक्ताः । तदुक्तम् --   

"योजनानां शतादूर्ध्वं मेघाः सत्त्ववहाः स्मृताः ।  
मत्स्यमण्डूककूर्मांश्च वर्षन्ते दुर्दिने च ते ॥" (स्व। १०।४३०)   

इति । विषवारिवर्षित्वादेव चोपसर्गादिकारिणः । तदुक्तम् --   

"पञ्चाशद्योजनादूर्ध्वं वायुरोधः प्रकीर्तितः ॥  

तस्मिंस्तु रोगदा मेघा वर्षन्ति च विषोदकम् ।  
तेनोपसर्गा जायन्ते मारकाः सर्वदेहिनाम् ॥" (स्व। १०।४३२)   

इति ।   

"ओघे वसन्ति वै दिव्याः पिशाचाः स्कन्ददेहजाः ।  
त्रिंशत्कोटिसहस्राणि स्कन्दस्यानुचराः स्मृताः ॥  

ते वै दिव्यैश्च कुसुमैरर्चयन्ति हरात्मजम् ।" (स्व। १०।४४२)   

इति । "तत्र स्थाने" इति अमोघाख्ये मरुति । "अकृतात्मनाम्"   
संशयानानाम् । तदुक्तम् --   


"तस्मादूर्ध्वं तु तावद्भ्यो देव्यमोघः स्थितो मरुत् ।  
तस्मिंस्ते मारका मेघा अमोघे सम्प्रतिष्ठिताः ॥" (स्व। १०।४३३)   

इति ।   

"अमोघे विनायका घोरा महादेवसमुद्भवाः ।  
त्रिंशत्कोटिसहस्राणि तस्मिन्वायौ प्रतिष्ठिताः ॥  

ये हरन्ति कृतं कर्म नराणामकृतात्मनाम् । (स्व। १०।४४४)   

इति च ।  

"उपलाम्बुदाः" इति उपलवर्षित्वात् तदाख्याः । विद्याधराधमा इति,   
वक्ष्यमाणविद्याधरापेक्षया अल्पसिद्धित्वात्; अत एवैषां   
तत्रत्यमातङ्गारोहादेव तत्तद्गतिभाक्त्वम् ॥ १२८ ॥  

एतत्पदप्राप्तौ चैषां निमित्तमाह --   


ये विद्यापौरुषे ये च श्मशानादिप्रसाधने ।  
मृतास्तत्सिद्धसिद्धास्ते वज्राङ्के मरुति स्थिताः ॥ ८-१२९ ॥  


"विद्यापौरुषे" गारुडविद्यादिस्पर्धायाम् । मृता इत्यर्थादेतदन्ते ।   
तदुक्तम् --   

"वज्राङ्को नाम वै वायुः पञ्चाशद्योजने स्थितः ।  
तस्मिंश्चोपलका नाम मेघास्तूपलवर्षिणः ॥" (स्व। १०।४३४)   

इति ।   

"वज्राङ्केऽपि तथा वायौ मातङ्गाः क्रूरकर्मिणः ।  
भिन्नाञ्जननिभा घोरास्तापना नाम विश्रुताः ॥  

विद्याधराणामधमा मनःपवनगामिनः ।  
ये विद्यापौरुषे ये च वेतालादीञ्श्मशानतः ॥  

साधयित्वा ततः सिद्धास्तेऽस्मिन्वायौ प्रतिष्ठिताः । (स्व। १०।४४६)   

इति च ॥ १२९ ॥  


पञ्चाशदूर्ध्वं वज्राङ्काद्वैद्युतोऽशनिवर्षिणः ।  
अब्दा अप्सरसश्चात्र ये च पुण्यकृतो नराः ॥ ८-१३० ॥  

भृगौ वह्नौ जले ये च सङ्ग्रामे चानिवर्तिनः ।  
गोग्रहे वध्यमोक्षे वा मृतास्ते वैद्युते स्थिताः ॥ ८-१३१ ॥  


पुण्यकृत्त्वमेव व्याचष्टे "भृगावित्यादिना" । भृग्वादौ   
मृतास्तथाम्नातत्वात् तच्च लुप्तस्मृत्यादीनाम् । यदुक्तम् ↓   

"भृगौ च स्मृतेर्लुप्त… ।"   

इति । तथा,   

"परां काष्ठामनुप्राप्तो भिषग्भिः परिवर्जितः ।  
रसास्वादपरित्यक्तो व्याधिभिः परिपीडितः ॥  

विमुखः स्वजनत्यक्तो देहत्यागोद्यतो नरः ।  
आरुहेद्भैरवं यो हि स तत्फलमवाप्नुयात् ॥  

अन्यथा पातयेद्देहं ब्रह्महत्याफलं लभेत ।"   

इति । शङ्ग्रामे" इत्यर्थाच्छरणागतादिनिमित्तम्, अन्यथा हि आत्मघातिन   
एते भवेयुः -- इति कथमेतत्पदप्राप्तिः स्यात् । यदुक्तम् --   

"असुर्या नाम ते लोका अन्धेन तमसा वृताः ।  
तांस्ते प्रेत्याभिगच्छन्ति ये केचात्महनो जनाः ॥ (रि।उ। ३ ऋ।)   

इति । स्थिता इति, अर्थाद्विमानैः । तदुक्तम् --   

"तावद्भिर्योजनैरेव ततो वै वैद्युतोऽनिलः ।  
मेघास्तु वैद्युतास्तस्मिन्निवसन्ति तु वैद्युताः ॥  

अशनिर्वायुसङ्क्षोभात्तेष्वसौ जायते महान् ।" (स्व। १०।४३५)   

इति ।   

"वैद्युतेऽप्सरसस्तस्मिन्वासवेन प्रयोजिताः ।  
तिष्ठन्ति सर्वदा तत्र पृथिवीपुरपालने ॥  

भृगौ वह्नौ जले वाथ सङ्ग्रामेष्वनिवर्तकाः ।  

गोग्रहे वन्दिमोक्षे च मिर्यन्ते पुरुषोत्तमाः ।  
ते व्रजन्ति ततस्तूर्ध्वं विमानैर्मणिचिह्नितैः ॥" (स्व। १०।४४९)   

इति ॥ १३१ ॥  


वैद्युताद्रैवतस्तावांस्तत्र पुष्टिवहाम्बुदाः ।  
ऊर्ध्वं च रोगाम्बुमुचः संवर्तास्तदनन्तरे ॥ ८-१३२ ॥  

रोचनाञ्जनभस्मादिसिद्धास्तत्रैव रैवते ।  
क्रोधोदकमुचां स्थानं विषावर्तः स मारुतः ॥ ८-१३३ ॥  

पञ्चाशदूर्ध्वं तत्रैव दुर्दिनाब्दा हुताशजाः ।  
विद्याधरविशेषाश्च तथा ये परमेश्वरम् ॥ ८-१३४ ॥  

गान्धर्वेण सदार्चन्ति विषावर्तेऽथ ते स्थिताः ।  
विषावर्ताच्छतादूर्ध्वं दुर्जयः श्वाससम्भवः ॥ ८-१३५ ॥  

ब्रह्मणोऽत्र स्थिता मेघाः प्रलये वातकारिणः ।  
पुष्कराब्दा वायुगमा गन्धर्वाश्च परावहे ॥ ८-१३६ ॥  

जीमूतमेघास्तत्सञ्ज्ञास्तथा विद्याधरोत्तमाः ।  
ये च रूपव्रता लोका आवहे ते प्रतिष्ठिताः ॥ ८-१३७ ॥  

महावहे त्वीशकृताः प्रजाहितकराम्बुदाः ।  
महापरिवहे मेघाः कपालोत्था महेशितुः ॥ ८-१३८ ॥  


"भस्मादि" इत्यादिग्रहणात् पादुकादि । तदुक्तम् --   

"तदूर्ध्वं योजनानां तु पञ्चाशद्रैवतः स्मृतः ।  
तस्मिन्पुष्टिवहो नाम पुष्टिं वर्षति देहिनाम् ॥" (स्व। १०।४३६)   

इति ।   

"रैवते तु महात्मानः सिद्धा वै सुप्रतिष्ठिताः ।  
गोरोचनाञ्जने भस्म पादुके अजिनादि च ॥  

साधयित्वा महात्मानः सिद्धास्ते कामरूपिणः ।" (स्व। १०।४५१)   

इति च । ऊर्ध्वमिति, रैवतात् । "तदन्तरे" इति तान्येव   
पञ्चाशद्योजनान्यन्तरं शून्यरूपं यत्र -- इत्यर्थः । तदुक्तम् --    

शंवर्ते रोगदा मेघास्ते रोगोदकवर्षिणः ।  
पञ्चाशद्योजने ते वै तस्मिंस्तिष्ठन्ति तोयदाः ॥" (स्व। १०।४३७)   

इति दुर्दिनाब्दा इति, दुर्दिनकारित्वात् । "गान्धर्वेण" इति   
वंशीवीणादिना । तदुक्तम् --   

"विषावर्तो नाम वायुः पञ्चाशदुपरि स्थितः ।  
तस्मिन्क्रोधोदका नाम मेघा वै सम्प्रतिष्ठिताः ॥  

ते क्रोधरागबहुलं सङ्ग्रामबहुलं तथा ।  
राज्ञां क्षयकरं चैव प्रजानां क्षयदं तथा ॥  

वर्षं चैव प्रकुर्वन्ति यदा वर्षन्ति ते घनाः ।" (स्व। १०।४४०)   

इति ।   

"विषावर्ते महावायौ विद्याधरगणाः स्मृताः ।  
दश त्रिंशच्च कोट्यस्ते दिव्याभरणभूषिताः ॥" (स्व १०।४५३)   

इति ।   

"आग्नेया धूमजा मेघाः शीतदुर्दिनदाः स्मृताः ।  
विषावर्तं नावमिव ते वायुं यान्ति संश्रिताः ॥  

तत्र गान्धर्वकुशला गन्धर्वसहधर्मिणः ।  
वंशवीणाविधिज्ञाश्च पक्षिणः कामरूपिणः ॥" (स्व। १०।४५५)   

इति च । अत्र च संवर्तेऽपि महावायाविति उद्द्योतकारव्याख्यापाठान्न   
भ्रमणीयम् -- यत्संवर्ते कथं विद्याधरा नोक्ता विषावर्ते तु उक्ता   
इति, अस्मत्तर्कित एव हि पाठः साधुः, महाजनपरिगृहीतत्वात् । एवम् --    

"योजनानां शतादूर्ध्वं वायुरोधः प्रकीर्तितः ।" (स्व। १०।४३१)  

इत्यादावपि अस्मत्तर्कित एव पाठो ग्राह्यः, अन्यथा हि  

"तस्मादूर्ध्वं तु तावद्भ्यः… ।" (स्व। १०।४३२)  

इत्यादौ तावदर्थस्तन्मतेऽपि न सङ्गतः स्यात् । "दुर्जयः" इति तन्नामा   
वायुः । तदुक्तम् --   

"ब्रह्मजा नाम वै मेघा ब्रह्मनिःश्वाससम्भवाः ।  
उपरिष्टाद्योजनशताद्दुर्जयस्योपरि स्थिताः ॥" (स्व। १०।४५६)   

इति । गन्धर्वाश्च इति, चशब्दाद् दुर्जयाख्यमेघादीनामपि ग्रहणम् ।   
तदुक्तम् --   

"तत्रैव दुर्जया नाम इन्द्रस्य परिरक्षकाः ।  
परावहाभिधं वायुं ते समाश्रित्य संस्थिताः ॥  

महावीर्यबलोपेता दश कोट्यः प्रकीर्तिताः ।  
पुष्करावर्तका नाम मेघा वै पद्मजोद्भवाः ॥  

शक्रेण पक्षा ये च्छिन्नाः पर्वतानां महात्मनाम् ।  
परावहस्तान्वहति मनुजानिव वारणः ॥  

तस्मिन्वायुगमा नाम गन्धर्वा गगनालयाः ।" (स्व।१०।४६१)   

इति । तदाप्रभृति एषां   
नैरन्तर्येणावस्थानमवसातव्यमन्तरालविधायिन्याः श्रुतेरभावात् ।   
"तत्सञ्ज्ञाः" इति जीमूतसञ्ज्ञाः । तदुक्तम् --   

"जीमूता नाम ये मेघा देवेभ्यो जीवसम्भवाः ।  
द्वितीयमावहं वायुं मेघास्ते च समाश्रिताः ॥  

तस्मिञ्जीमूतका नाम विद्याधरगणा दश ।" (स्व। १०।४६२)   

इति । "रूपव्रता" इति रूपविडम्बकवद् रूपविधानं न तु वस्तुनिष्ठं   
वस्तु येषां तेन व्रत(ता) जीविन -- इत्यर्थः । तदुक्तं श्रीस्वच्छन्दे   -   

"ये च रूपव्रता लोकास्तेषां तत्र समाश्रयः ।"   

इति । एतदर्धं च उद्द्योतकृता न दृष्टम्, -- इति न भ्रमणीयम् ।   
ईशकृता इति उमापतिनिर्मिताः । तदुक्तम् ↓   

"महावहस्ततो वायुर्यत्र द्रोणाः समाश्रिताः ।  
तस्मिन्द्रोणाः समाख्याता मेघानां परिरक्षकाः ॥  

हितार्थं तु प्रजानां वै निर्मितास्ते मया पुरा ।" (स्व। १०।४६३)   

इति । मेघाः" इति संवर्ताद्याः । तदुक्तम् --   

"उपरिष्टात्कपालोत्थाः संवर्ता नाम वै घनाः ।  
महापरिवहो नाम वायुस्तेषां समाश्रयः ॥" (स्व। १०।४६४)   

इति ॥ १३८ ॥  

एतदेव उपसंहरति --   


महापरिवहान्तोऽयमृतर्द्धेः प्राङ्मरुत्पथः ।  


एवमत्र योजनानां सहस्रदशकात् ऋतर्द्धेरारभ्य महापरिवहान्तं   
षोडशानां वायूनामन्तरालेषु यथोक्तक्रमेण सार्धं शतसप्तकं   
परिसङ्ख्याय शिष्टं विशेषश्रुत्यभावात् सममेव विभजनीयम्, येन   
प्रत्येकं शतपञ्चकं सार्धक्रोशा चाष्टसप्ततिर्मानं स्यात् ॥  


अग्निकन्या मातरश्च रुद्रशक्त्या त्वधिष्ठिताः ॥ ८-१३९ ॥  

द्वितीये तत्परे सिद्धचारणा निजकर्मजाः ।  
तुर्ये देवायुधान्यष्टौ दिग्गजाः पञ्चमे पुनः ॥ ८-१४० ॥  

षष्ठे गरुत्मानन्यस्मिङ्गङ्गान्यत्र वृषो विभुः ।  
दक्षस्तु नवमे ब्रह्मशक्त्या समधिति (नि)ष्ठितः ॥ ८-१४१ ॥  

दशमे वसवो रुद्रा आदित्याश्च मरुत्पथे ।  
नवयोजनसाहस्रो विग्रहोऽर्कस्य मण्डलम् ॥ ८-१४२ ॥  

त्रिगुणं ज्ञानशक्तिः सा तपत्यर्कतया प्रभोः ।  
स्वर्लोकस्तु भुवर्लोकाद् ध्रुवान्तं परिभाष्यते ॥ ८-१४३ ॥  

सूर्याल्लक्षेण शीतांशुः क्रियाशक्तिः शिवस्य सा ।  
चन्द्राल्लक्षेण नाक्षत्रं ततो लक्षद्वयेन तु ॥ ८-१४४ ॥  

प्रत्येकं भौमतः सूर्यसुतान्ते पञ्चकं विदुः ।  
सौराल्लक्षेण सप्तर्षिवर्गस्तस्माद् ध्रुवस्तथा ॥ ८-१४५ ॥  

ब्रह्मैवापररूपेण ब्रह्मस्थाने ध्रुवोऽचलः ।  
मेघीभूतो विमानानां सर्वेषामुपरि ध्रुवः ॥ ८-१४६ ॥  


"मातरो" ब्रह्म्याद्याः । द्वितीय इति, वायुपथे । तत्पर इति, तृतीये ।   
अष्टाविति, नाराचादीनि । तदुक्तम् --    

"चतुर्थे पथि चैवात्र वसन्त्यायुधदेवताः ।  
नाराचचापचक्रर्ष्टिशूलशक्तीषुमुद्गराः ॥" (स्व। १०।४६८)   

इति । "दिग्गजा" इति एरावतादयः । तदुक्तम् --   

"पञ्चमे पथि देवेशि वसन्त्यैरावतादयः ।  
एरावतोऽञ्जनश्चैव वामनश्च महागजः ॥  

सुप्रतीकः करीन्द्रश्च पुष्पदन्तस्तथैव च ।  
कुमुदः पुण्डरीकश्च सार्वभौमोऽपि चाष्टमः ॥  

दिग्गजा इति विख्याताः स्वासु दिक्षु व्यवस्थिताः ।" (स्व। १०।४७१)   

इति । अन्यस्मिन्निति, सप्तमे । अन्यत्रेति, अष्टमे । वसवोऽष्टौ, रुद्रा   
एकादश, आदित्या द्वादश । तदुक्तम् ↓   

"अत्र चाङ्गारकः सर्पिर्नैरृतः सदसत्पतिः ।  
बुधश्च धूमकेतुश्च विख्यातश्च ज्वरस्तथा ॥  

अजश्च भुवनेशश्च मृत्युः कापालिकस्तथा ।  

एकादश स्मृता रुद्राः सर्वकामफलोदयाः ।  
धाता ध्रुवश्च सोमश्च वरुणश्चानिलोऽनलः ॥  

प्रत्यूषश्च प्रदोषश्च वसवोऽष्टौ प्रकीर्तिताः ॥  

वसवः कथिता ह्येते आदित्यांश्च निबोध मे ।  
अर्यमा इन्द्रवरुणौ पूषा विष्णुर्गभस्तिमान् ॥  

मित्रश्चैव समाख्यातस्त्वजघन्यो जघन्यकः ।  
विवस्वांश्चैव पर्जन्यो धाता वै द्वादश स्मृताः ॥ (स्व। १०।४९९)   

इति । त्रिगुणमिति, सप्तविंशतिसहस्राणि । "तपति" विश्वं प्रकाशयति   - इत्यर्थः । ज्ञानस्य हि प्रकाशकत्वमेव स्वभाव -- इति भावः ।   
तदुक्तम् --   

"ज्ञानशक्तिः परस्यैषा तपत्यादित्यविग्रहा ।"  

(स्व। १०।४९८) इति । भुवर्लोकादित्यारभ्य सूर्यादिति, भुवर्लोकान्ते स्थितात्   
। क्रियाशक्तिरिति, जगदाप्यायकारित्वात् । तदुक्तम् ↓   

"चन्द्ररूपेण तपति क्रियाशक्तिः शिवस्य तु ।" (स्व। १०।५०१)   

इति । नाक्षत्रमिति, मण्डलम् । तदुक्तम् --   

"इन्दूर्ध्वे लक्षमात्रेण स्थितं नक्षत्रमण्डलम् ।" (स्व। १०।५०१)  

इति । लक्षद्वयेन इत्यूर्ध्वम्; तेन नक्षत्रमण्डलादूर्ध्वं   
लक्षद्वयेन भौमः, ततोऽपि बुधो यावदन्ते सौरः । लक्षेण   
इत्यूर्ध्वम् । तदुक्तम् --   

"अत्रिश्चैव वसिष्ठश्च पुलस्त्यः पुलहः क्रतुः ।  
भृग्वङ्गिरा मरीचिश्च ऋषयः सप्त कीर्तिताः ॥" (स्व। १०।५०५)  

इति । तथेति, लक्षेणोर्ध्वम् -- इत्यर्थः । "मेधीभूतः" इति   
बन्धनस्थानतामाप्तः -- इत्यर्थः । विमानानामिति,   
ग्रहादिसम्बन्धिनाम् । तदुक्तम् --   

"ब्रह्मैवापररूपेण ध्रुवस्थाने नियोजितः ।  
तस्य ज्योतिर्गणो देवि निबद्धो भ्रमते सदा ॥  

निश्चलः स तु विज्ञेयः शिवशक्त्या त्वधिष्ठितः ।" (स्व। १०।५१०)   

इति ॥ १४६ ॥  

अत्र बद्धत्वेऽपि एषामाधारः कः ? -- इत्याशङ्क्याह --   


अत्र बद्धानि सर्वाण्यप्यूह्यन्ते निलमण्डले ।  


अनिलमण्डलानि च कियन्ति ? -- इत्याशङ्क्याह --   


स्वस्सप्त मारुतस्कन्धा आमेघाद्याः प्रधानतः ॥ ८-१४७ ॥  


स्वरिति, स्वर्गलोके। "आमेघाद्या" इति आमेघादामेघं तदाद्यो येषाम् ।   
तदुक्तम् --   

"आमेघाद्भास्करात्सोमान्नक्षत्राद् ग्रहमण्डलात् ।  
ऋषिसप्तकनिर्देशादाध्रुवान्तं च सप्तमः ॥" (स्व। १०।५१२)   

इति । तथा  

"पृथिव्याः प्रथमः स्कन्ध आमेघेभ्यो य आवहः ।  
द्वितीयश्चापि मेघेभ्य आसूर्यात्प्रवहश्च यः ॥  

सूर्यादूर्ध्वं तथा सोमादुद्वहो यस्तु वै स्मृतः ।  
सोमादूर्ध्वं तथर्क्षेभ्यश्चतुर्थः संवहस्तु सः ॥  

ऋक्षेभ्यश्च तथैवोर्ध्वमाग्रहाद्विवहस्तु सः ।  
ऊर्ध्वं ग्रहादृषिभ्यस्तु षष्ठो योऽसौ परावहः ॥  

सप्तर्षिभ्यस्तथैवोर्ध्वमाध्रुवात्सप्तमस्तु सः ।  
वातस्कन्धः परिवहः… ॥" (पुरा।)   

इति ॥ १४७ ॥  

केषां चात्र निवासः ? -- इत्याह --   


इतश्च क्रतुहोत्रादि कृत्वा ज्ञानविवर्जिताः ।  
स्वर्यान्ति तत्क्षये लोकं मानुष्यं पुण्यशेषतः ॥ ८-१४८ ॥  


एतत्सङ्कलयन्नन्यदवतारयति --   


एवं भूमेर्ध्रुवान्तं स्याल्लक्षाणि दश पञ्च च ।  
द्वे कोटी पञ्च चाशीतिर्लक्षाणि स्वर्गतो महान् ॥ ८-१४९ ॥  

मार्कण्डाद्या ऋषिमुनिसिद्धास्तत्र प्रतिष्ठिताः ।  
निवर्तिताधिकाराश्च देवा महति संस्थिताः ॥ ८-१५० ॥  

महान्तराले तत्रान्ये त्वधिकारभुजो जनाः ।  
अष्टौ कोट्यो महल्लोकाज्जनोऽत्र कपिलादयः ॥ ८-१५१ ॥  

तिष्ठन्ति साध्यास्तत्रैव बहवः सुखभागिनः ।  
जनात्तपोर्ककोट्योऽत्र सनकाद्या महाधियः ॥ ८-१५२ ॥  

प्रजापतीनां तत्राधिकारो ब्रह्मात्मजन्मनाम् ।  
ब्रह्मालयस्तु तपसः सत्यः षोडश कोटयः ॥ ८-१५३ ॥  

तत्र स्थितः स स्वयम्भूर्विश्वमाविष्करोत्यदः ।  
सत्ये वेदास्तथा चान्ये कर्मध्यानेन भाविताः ॥ ८-१५४ ॥  

आनन्दनिष्ठास्तत्रोर्ध्वे कोटिर्वैरिञ्चमासनम् ।  
ब्रह्मासनात्कोटियुग्मं पुरं विष्णोर्निरूपितम् ॥ ८-१५५ ॥  

ध्यानपूजाजपैर्विष्णौर्भक्ता गच्छन्ति तत्पदम् ।  
वैष्णवात्सप्तकोटीभिर्भुवनं परमेशितुः ॥ ८-१५६ ॥  

रुद्रस्य सृष्टिसंहारकर्रतुब्रह्माण्डवर्त्मनि ।  


तत्र भुवर्लोको लक्षेण, ततः सोमस्ततोऽपि नक्षत्रमण्डलम् ↓ इति   
त्रीणि लक्षाणि । ततो भौमात्सौरान्तं प्रत्येकं लक्षद्वयेन दश,   
ततः सप्तर्षयो लक्षेण, ततो ध्रुवः -- इति पञ्चदश   
भूमेर्ध्रुवान्तं भवेत् । श्वर्गतः" इति स्वर्लोकादारभ्येत्यर्थः ।   
"देवाः" इति तत्तल्लोकवासिनः सङ्क्रन्दनाद्याः,   

"ये निवृत्ताधिकारास्तु लोकत्रयनिवासिनः ।  
सङ्क्रन्दनादयस्तेषां महल्लोकेलयः स्मृतः ॥"  

यदभिप्रायेणैव पूर्वं  

"कूष्माण्डहाटकाद्यास्तु क्रीडन्ति महदाह्वये ।"  

इत्याद्युक्तम् । "अन्ये" इति तत्तद्यज्ञानुष्ठातारः कपिलादय इति ।   
तदुक्तम् --   

"एकपादोऽथ जह्नुश्च कपिलश्चासुरिस्तथा ।  
भौतिको वाड्वलिश्चैव जनलोकनिवासिनः ॥" (स्व। १०।५०८)   

इति । तथा  

शाध्या नाम सुरास्तस्मिन्वसन्ति सुखिनः सदा ।"   

इति । अर्ककोट्यो द्वादश । ब्रह्मात्मजन्मनामित्यर्थान्मानसानाम् ।   
तदुक्तम् --   

शनकश्च सनन्दश्च सनत्कुमारः सनन्दनः ।  
शङ्कुश्चैव त्रिशङ्कुश्च तपोलोकनिवासिनः ॥" (स्व। १०।५२०)   

इति तथा  

"प्रजानां पतयस्तत्र मानसा ब्रह्मण… ।"   

इति । "आविष्करोति" इति सृजति -- इत्यर्थः । "अन्ये" इति शिक्षाकल्पादयः   
। "आसनम्" इति आस्यतेऽस्मिन्निति भुवनम् । तदुक्तम् ↓   

"कर्मज्ञानेन संसिद्धा अद्वैतपरिनिष्ठिताः ।  
आनन्दपदसम्प्राप्ता आनन्दपदमागताः ॥  

ऋग्वेदो मूर्तिमांस्तस्मिन्निन्द्रनीलसमद्युतिः ।" (स्व। १०।५२५)   

इति ।   

"उत्तरेण यजुर्वेदः शुद्धस्फटिकसन्निभः ।" (स्व। १०।५२६)   

इति ।   

स्थितः पश्चिमदिग्भागे सामवेदः सनातनः ।" (स्व। १०।५२७)   

इति ।   

"अथर्वाञ्जनवच्छ्यामः स्थितो दक्षिणतस्तथा ।" (स्व। १०।५२९)   

इति ।   

"षडङ्गानीतिहासाश्च पुराणान्यखिलानि तु ।  
वेदोपनिषदश्चैव मीमांसारण्यकं तथा ॥  

स्वाहाकारवषट्कारौ रहस्यानि तथैव च ।  
गायत्री च स्थिता यत्र यत्र देवश्चतुर्मुखः ॥" (स्व। १०।५३०)   

इति   

"कोटियोजनमानेन सत्यलोकोर्ध्वतः प्रिये ।  
ब्रह्मासनमिति ख्यातम्… ॥" (स्व। १०।५३३)   

इति च ।  
"तत्पदम्" इति विष्णुपदम् । वैष्णवादिति, तदूर्ध्वम् -- इत्यर्थः ॥ १५६   
॥  

केषां चात्र निवासः ? -- इत्याह --   


दीक्षाज्ञानविहीना ये लिङ्गाराधनतत्पराः ॥ ८-१५७ ॥  

ते यान्त्यण्डान्तरे रौद्रं पुरं नाधः कदाचन ।  


लिङ्गाराधनतत्परा इति, शिवधर्मोत्तरादिप्रक्रियया ॥ १५७ ॥  


ननु यद्येवं तत्किमेते तत्रैवासते किमुत ततोऽप्यूर्ध्वं यान्ति ? --   
इत्याशङ्क्याह ↓   


तत्स्थाः सर्वे शिवं यान्ति रुद्राः श्रीकण्ठदीक्षिताः ॥ ८-१५८ ॥  

अधिकारक्षये साकं रुद्रकन्यागणेन ते ।  


शिवमिति परम्, "यान्ति" इति तदैकात्म्यापत्त्या मुच्यन्ते -- इत्यर्थः ॥  

नन्वेवं माहात्म्यवत्किमेतदेव भुवनमस्ति उत भुवनान्तराण्यपि ? --   
इत्याह --   


पुरं पुरं च रुद्रोर्ध्वमुत्तरोत्तरवृद्धितः ॥ ८-१५९ ॥  


तदाह ↓   


ब्रह्माण्डाधश्च रुद्रोर्ध्वं दण्डपाणेः पुरं स च ।  
शिवेच्छया दृणात्यण्डं मोक्षमार्गं करोति च ॥ ८-१६० ॥  

सर्वरुद्रौ भीमभवावुग्रो देवो महानथ ।  
ईशान इति भूर्लोकात् सप्त लोकेश्वराः शिवाः ॥ ८-१६१ ॥  


"ब्रह्माण्ड" इति तत्कर्परिकाधः -- इत्यर्थः । "दृणाति" इति   
खण्डयति विगतावरणं करोति -- इत्यर्थः । "देवो महान्" इति   
महादेवः । भूर्लोकादित्यारभ्य, तेन   
भूर्लोकेशर्वोऽधिपतिर्यावत्सत्यलोकेरिशानः, इति -- क्रमः ।   
पशुपतिस्तु रुद्रलोकेऽधिपतिरित्यर्थसिद्धम् ॥ १६१ ॥  

अत्र च लोकानां परापरत्वमप्यस्तीत्याह --   


स्थूलैर्विशेषैरारब्धाः सप्त लोकाः परे पुनः ।  
सूक्ष्मैरिति गुरुश्चैव रुरौ सम्यङ्न्यरूपयत् ॥ ८-१६२ ॥  


विशेषैरिति भूतैः, सूक्ष्मैरिति अविशेषैस्तन्मात्रैः । तदाहुः --   

"तन्मात्राण्यविशेषास्तेभ्यो भूतानि पञ्च पञ्चभ्यः ।  
एते स्मृता विशेषा… ॥" (सां।का। ३८)  

किमत्र प्रमाणम् -- इत्याशङ्क्योक्तम् -- "इति गुरुश्चैव रुरौ   
सम्यङ्न्यरूपयत्" इति ॥ १६२ ॥  

तदाह ↓   


ये ब्रह्मणादिसर्गे स्वशरीरान्निर्मिताः प्रभूताख्याः ।  
स्थूलाः पञ्च विशेषाः सप्तामी तन्मया लोकाः ॥ ८-१६३ ॥  

परतो लिङ्गाधारैः सूक्ष्मैस्तन्मात्रजैर्महाभूतैः ।  
लोकानामावरणैर्विष्टभ्य परस्परेण गन्धाद्यैः ॥ ८-१६४ ॥  


लिङ्गाधारैः शरीराश्रयैः; अत एव लोकावरणै कारणभूतैः --   
इत्यर्थः । "विष्टभ्य परस्परेण" इति सामान्यविशेषरूपतया   
परस्परावष्टम्भेन अवस्थितैः -- इत्यर्थः ॥ १६४ ॥   

एतदेव सङ्कलयति --   


कालाग्नेर्दण्डपाण्यन्तमष्टानवतिकोटयः ।  
अत ऊर्ध्वं कटाहोऽण्डे स घनः कोटियोजनम् ॥ ८-१६५ ॥  

पञ्चाशत्कोटयश्चोर्ध्वं भूपृष्ठादधरं तथा ।  


तत्र अधस्ताद् भूकटाहान्तं पञ्चाशत्कोटयः सङ्कलिताः, ऊर्ध्वं   
तु भूपृष्ठाद् ध्रुवान्तं पञ्चदश लक्षाणि, महान्   
सपञ्चाशीतिलक्षे द्वे कोटी, जनोऽष्टौ, तपो द्वादश, सत्यः   
षोडश, ब्रह्मं भुवनमेकम्, वैष्णवं द्वे, रौद्रं सप्त, कटाह   
एकः, -- इत्येवं पञ्चाशत्कोटयः ॥ १६५ ॥  

एतदेव उपसंहरति --   


एवं कोटिशतं भूः स्यात् सौवर्णस्तण्डुलस्ततः ॥ ८-१६६ ॥  

शतरुद्रावधिर्हुम्फट् भेदयेत्तत्तु दुःशमम् ।  


तण्डुल इति वर्तुलाकारत्वात् स एव -- इत्यर्थः । "ततः" इति   
विस्तीर्णः; अत एव शतरुद्रावधिः -- इत्युक्तम् । दुःशममिति,   
वज्रसाराधिकसारत्वात् देवैरपि दुर्भेद्यमित्यर्थः । तदुक्तम् --    

"एवं कोटिशतं ज्ञेयं पार्थिवं तत्त्वमुच्यते ।  
शतरुद्रावधि ज्ञेयं सौवर्णं परिवर्तुलम् ॥  

वज्रसाराधिकसारं दुर्भेद्यं त्रिदशैरपि ।  
हुम्फट्कारप्रयोगेण भेदयेत्तु वरानने ॥" (स्व। १०।६२१)   

इति ॥ १६६ ॥  

ननु शतरुद्राः कुत्रावस्थिता -- यदवधिकत्वमपि अस्योच्यते --   
इत्याशङ्क्याह --   


प्रतिदिक्कं दश दशेत्येवं रुद्रशतं बहिः ॥ ८-१६७ ॥  

ब्रह्माण्डाधारकं तच्च स्वप्रभावेण सर्वतः ।  


यदुक्तम् ↓   

"दश दश क्रमेणैव दशदिक्षु समन्ततः ।  
पूर्वादिक्रमयोगेन कथयाम्यनुपूर्वशः ॥  

कपालीशो ह्यजो बुध्नो वज्रदेहः प्रमर्दनः ।  
विभूतिरव्ययः शास्ता पिनाकी त्रिदशाधिपः ॥" (स्व। १०।६२३)   

इति ।   

"अग्निरुद्रो हुताशी च पिङ्गलः खादको हरः ।  
ज्वलनो दहनो बभ्रुर्भस्मान्तकक्षयान्तकौ ॥" (स्व। १०।६२५)   

इति ।   

"याम्यो मृत्युर्हरो धाता विधाता कर्तृसञ्ज्ञकः ।  
संयोक्ता च वियोक्ता च धर्मो धर्मपतिस्तथा ॥" (स्व। १०।६२७)   

इति ।   

नैरृतो दारुणो हन्ता क्रूरदृष्टिर्भयानकः ।  
ऊर्ध्वकेशो विरूपाक्षो धूम्रे लोहितदंष्ट्रकौ ॥" (स्व। १०।६२९)   

इति ।   

"बलो ह्यतिबलश्चैव पाशहस्तो महाबलः ।  
श्वेतोऽथ जयभद्रश्च दीर्घबाहुर्जनान्तकः ॥  

मेघनादी सुनादी च …" (स्व। १०।६३२)   

इति ।   

शीघ्रे लघुर्वायुवेगः सूक्ष्मस्तीक्ष्णो भयानकः ।  
पञ्चान्तकः पञ्चशिखी कर्पदी मेघवाहनः ॥" (स्व। १०।६३४)   

इति ।   

निधीशो रूपवान्धन्यः सौम्यदेहो जटाधरः ।  
लक्ष्मीरत्नधरौ कामी प्रसादश्च प्रभासकः ॥" (स्व। १०।६३६)   

इति ।   

"विद्याधिपोऽथ सर्वज्ञो ज्ञानदृग्वेदपारगः ।  
शर्वः सुरेशो ज्येष्ठश्च भूतपालो बलिः प्रियः ॥" (स्व। १०।६३८)   

इति ।   

"वृषो वृषधरोऽनन्तोऽक्रोधनो मारुताशनः ।  
ग्रसनो डम्बरेशौ च फणीन्द्रो वज्रदंष्ट्रकः ॥" (स्व। १०।६४०)   

इति ।   

"शम्भुर्विभुर्गणाध्यक्षस्त्र्यक्षस्तु त्रिदशेश्वरः ।  
संवाहश्च विवाहश्च नभो लिप्सुस्रिलोचनः ॥" (स्व। १०।६४२)   

इति ।   

"शतरुद्रा इति ख्याता ब्रह्माण्डं व्याप्य संस्थिताः ।" (स्व। १०।६४४)   

इति । श्वप्रभावेण" इति स्ववीर्यमाहात्म्याद् -- इत्यर्थः ॥  

ननु अण्डं नाम किमुच्यते यदपि ब्रह्मसम्बन्धि स्यात् ? -- इत्याशङ्क्याह   -   


अण्डस्वरूपं गुरुभिश्चोक्तं श्रीरौरवादिषु ॥ ८-१६८ ॥  


तद्ग्रन्थमेव पठति --   


व्यक्तेरभिमुखीभूतः प्रच्युतः शक्तिरूपतः ।  
आवापवाननिर्भक्तो वस्तुपिण्डोऽण्ड उच्यते ॥ ८-१६९ ॥  

तमोलेशानुविद्धस्य कपालं सत्त्वमुत्तरम् ।  
रजोऽनुविद्धं निर्मृष्टं सत्त्वमस्याधरं तमः ॥ ८-१७० ॥  


तत्राद्यं श्लोकं विषमत्वात्स्वयमेव व्याचष्टे --   


वस्तुपिण्ड इति प्रोक्तं शिवशक्तिसमूहभाक् ।  
अण्डः स्यादिति तद्व्यक्तौ सम्मुखीभाव उच्यते ॥ ८-१७१ ॥  

तथापि शिवमग्नानां शक्तीनामण्डता भवेत् ।  
तदर्थं वाक्यमपरं ता हि न च्युतशक्तितः ॥ ८-१७२ ॥  

तन्वक्षादौ मा प्रसाङ्क्षीदण्डतेति पदान्तरम् ।  
तन्वक्षादिषु नैवास्ते कस्याप्यावापनं यतः ॥ ८-१७३ ॥  

तन्वक्षसमुदायत्वे कथमेकत्वमित्यतः ।  
अनिर्भक्त इति प्रोक्तं साजात्यपरिदर्शकम् ॥ ८-१७४ ॥  


अण्डो हि नाम "वस्तूनाम्" तन्वक्षादीनां "पिण्डः" समुदाय उच्यते,   
तदस्य लक्षणम् -- इत्यर्थः । एवमुक्ते हि शिवस्यापि  

"शक्तयोऽस्य जगत्कृत्स्नं… ।"  

इत्याद्युक्त्या तन्वादिशक्तिसमुदायभाक्त्वात् तत्त्वं प्रसज्यते ↓ इति   
तस्याण्डस्य व्यक्तौ सम्मुखीभाव इदम्प्रथमतया बहिरवभासो न तु   
पूर्वमपि -- इति "व्यक्तेरभिमुखीभूतः" इत्यनेनोच्यते   
येनैवमतिव्याप्तिर्न स्यात्, स हि शकृद्विभातोऽयमात्मा" इति न्यायात्   
सर्वदैवावभासमानः । एवमपि शक्तिमदैकात्म्यभाजः   
शक्तिसमूहस्याण्डत्वं प्रसक्तं भवेत् । तासां हि शक्तीनां   
तत्तदर्थात्मना कादाचित्क एव बहिरभिव्यक्तौ सम्मुखीभावः,   
तन्निवृत्त्यर्थं वाक्यान्तरस्योपादानं "प्रच्युतः शक्तिरूपतः" इति ।   
स हि व्यक्त्यभिमुखीभूतत्वादेव शक्त्यात्मनः सूक्ष्माद्रूपात्   
"प्रच्युतः" स्थूलतया व्यक्तेरात्मना बहिः प्रथितः -- इत्यर्थः ।   
शक्तीनां तु व्यक्तावभिमुखीभावेऽपि न शक्तिरूपतः प्रच्यावः   
स्वरूपविप्रलोपप्रसङ्गात् । एवमपि तन्वक्षादावण्डता मा प्रसक्ता   
भूदिति पदान्तरमुपात्तम् "आवापवान्" इति । आवापो वस्त्वन्तरप्रक्षेपो   
विद्यते यस्य स तथा, चतुर्दशविधस्य भूतजातस्य तासु तासु   
योनिष्वावापनात्; तन्वादौ पुनरेतन्नास्ति अन्याश्रितत्वात्, तथात्वे   
चान्याश्रयत्वानुपपत्तेः । ननु एवमपि तन्वादीनामानैक्यात्   
समुदायरूपतया कथमस्यैकत्वेन निर्देशः स्यात्? ↓ इत्युक्तम्   
"अनिर्भक्तः" इति । तद्विभागाप्रतिपत्तेरेकत्वानुप्राणकं साजात्यमेव   
परिदर्शयति येनास्य नगरादिज्ञानवदेकत्वमेव न्याय्यं स्यात् ॥ १७४ ॥  

ननु यद्येवं तत्प्रतितत्त्वमण्डत्वं स्यात् ↓ इत्येतद्व्यावर्तनाय   
वस्तुपिण्डपदस्याप्युपादानम्, -- इत्याह --   


विनापि वस्तुपिण्डाख्यपदेनैकैकशो भवेत् ।  
तत्त्वेष्वण्डस्वभावत्वं नन्वेवमपि किं न तत् ॥ ८-१७५ ॥  

गुणतन्मात्रभूतौघमये तत्त्वे प्रसृज्यते ।  
उच्यते वस्तुशब्देन तन्वक्षभुवनात्मकम् ॥ ८-१७६ ॥  

रूपमुक्तं यतस्तेन तत्समूहोऽण्ड उच्यते ।  


वस्तुशब्देन हि तन्वादिवत् तत्त्वान्यपि उच्यन्ते, तत्तेषामपि   
पिण्डोऽण्डः -- इति तत्कथं स्यात्; एवं तर्हि पृथ्वीतत्त्वस्यापि   
एककस्याण्डत्वमनभिधानीयम्, अभिधाने वा प्रत्येकमपि तथात्वम् ↓ इति   
व्यर्थमेव वस्तुपिण्डपदोपादानम् । सत्यम् किन्तु पृथ्वीतत्त्वं   
स्थौल्यस्य परा कोटिः, इति तत्र तत्त्वान्तराण्यपि अन्तरवस्थितानि   
प्रत्यक्षमभिलक्ष्यन्ते -- इत्येकत्वेऽपि अस्य अनेकतत्त्वमयत्वमिवास्ति   
इत्युक्तम् । यदाहुः -- "ब्रह्माण्डं च पञ्चभूतात्मकम्" इति । एवं   
तर्हि सर्वत्र सर्वमस्ति -- इति पृथ्वीतत्त्वस्यापि तत्त्वान्तरेषु   
सद्भावः -- इति पुनरपि तदवस्थ एव स दोषः । सत्यम्, तथापि   
पृथ्व्यादीनामूर्ध्वतत्त्वान्तरेषु सूक्ष्मेण रूपेणावस्थितिः, अत्र तु   
तेषां स्थूलेनेति शेषः । नन्वेवमपि अनेकानि वस्तूनि सम्भवन्ति --   
इति वस्तुशब्देन सत्त्वादयः शब्दादयो वा गुणा अपि उच्यन्ते -- इति   
तत्पिण्डात्मनि प्रकृत्यादौ तत्त्वेऽपि अण्डत्वं स्यात्? -- इत्याशङ्कां   
दर्शयति -- नन्वेवमित्यादिना" । गुणेति प्रकृतिः । इदमत्र   
प्रतिसमाधानं यद् वस्तुशब्दस्य विशेषेण धर्मरूपे प्रतिनियते   
तन्वादावेव वाचकत्वमत्र विवक्षितं न तु सामान्येन -- इति तत्समुदाय   
एव न तु सत्त्वादिसमुदायोऽपि अण्ड उच्यते इति ॥ १७६ ॥  

अत्र च यथासम्भवमाशङ्का निराकृतैव -- इत्याह --   


भवेच्च तत्समूहत्वं पत्युर्विश्ववपुर्भृतः ॥ ८-१७७ ॥  

तदर्थं भेदकान्यन्यान्युपात्तानीति दर्शितम् ।  


पत्युश्च तत्समूहत्वसद्भावे विश्ववपुर्धारित्वं हेतुः । "भेदकानि"   
इति, व्यावर्तकानि ॥ १७७ ॥   

अन्ये पुनरेतदन्यथा व्याचख्युः -- इत्याह --   


तावन्मात्रास्ववस्थासु मायाधीनेऽध्वमण्डले ॥ ८-१७८ ॥  

मा भूदण्डत्वमित्याहुरन्ये भेदकयोजनम् ।  


"तावन्मात्रासु" इति तन्वादिषु । द्वितीयस्तु सुगमत्वात् स्वयं न   
व्याकृतः -- इति व्याख्यायते -- तस्य चाण्डस्य तमोलेशानुविद्धस्य   
यदुत्तरमुपरितनं कपालं तद्रजोऽनुविद्धं सत्त्वम्,   
गुणान्तरानुवेधेऽपि तत्त्वाख्यगुणशून्यं रजोऽनुविद्धम्,   
तमःसम्भेदेऽपि तत्प्रधानमेवेत्यर्थः । मध्यं तु   
रजःप्रधानमित्यर्थसिद्धम् । यदाहुः --   

"ऊर्ध्वं सत्त्वविशालस्तमोविशालस्तु मूलतः सर्गः ।  
मध्ये रजोविशालो ब्रह्मादिस्तम्बपर्यन्तः ॥" (साम्। ५५ का।)   

इति ॥ १७८ ॥  

एवं प्रकरणादण्डस्वरूपं व्याख्याय प्रकृतमेवानुसरति --   


इत्थमुक्तविरिञ्चाण्डभृतो रुद्राः शतं हि यत् ॥ ८-१७९ ॥  

तेषां स्वे पतयो रुद्रा एकादश महार्चिषः ।  


एकादशेति, प्रतिदिशमेकः सर्वेषां चैकः, इति । तदुक्तम् --   

स्थितो वै पूर्वतोऽण्डस्य श्वेतः…" (स्व।१०।६४६)   

इति ।  
"आग्नेय्यामग्निसङ्काशो वैद्युतः…" (स्व।१०।६४८)   

इति ।  
"याम्येऽण्डस्य महाकालः …" (स्व।१०।६४९)   

इति ।  
नैरृते बिकटो नाम…" (स्व।१०।६५०)   

इति ।  

"पश्चिमेऽण्डस्य यो रुद्रो महावीर्य इति स्मृतः ।" (स्व।१०।६५१)   

इति ।   

"वायव्यां दिशि चाण्डस्य वायुवेगः… ।" (स्व।१०।६५२)   

इति ।  
शुभद्रनामोत्तरतः…" (स्व।१०।६५३)   

इति ।  
"विद्याधरो नाम रुद्र एशान्याम्…" (स्व। १०।६५४)   

इति ।  
"अधः कालाग्निरुद्रोऽन्यः…" (स्व। १०।६५६)   

इति ।  
"एतैः समावृतो रुद्रो…" (स्व। १०।६५७)   

इति ।  

"वीरभद्रो वृतो रुद्रैरुपर्यण्डस्य संस्थितः ।"  

"एकादशो महाकायैः…" (स्व। १०।६५८)   

इति च । श्रीपूर्वशास्त्रे पुनरियान्विशेषो यत् तत्रैषां प्रतिदशकं   
तन्मध्यादेव एक एकः पतिः, इति ।  


वीरभद्रस्तु उभयथाप्यविशिष्टः ॥ १७९ ॥  


तदाह --    


अनन्तोऽथ कपाल्यग्निर्यमनैरृतकौ बलः ॥ ८-१८० ॥  

शीघ्रे निधीशो विद्येशः शम्भुः सवीरभद्रकः ।  


श्रीवीरभद्रस्य सत्त्वं सर्वाधिपत्यात् । तदुक्तं तत्र --   

"अनन्तः प्रथमस्तेषां कपालीशस्तथा परः ।  
अग्निरुद्रो यमश्चैव नैरृतो बल एव च ॥  

शीघ्रे निधीश्वरश्चैव सर्वविद्याधिपोऽपरः ।  
शम्भुश्च वीरभद्रश्च विधूमज्वलनप्रभाः ॥" (मा। वि। ५।१४)   

इति ॥ १८० ॥  

कथं चैषामत्रावस्थानम्? -- इत्याह ↓  
    

मधु मधुकृतः कदम्बं केसरजालानि यद्वदावृणुते ॥ ८-१८१ ॥  

तद्वत्ते शिवरुद्रा ब्रह्माण्डमसङ्ख्यपरिवाराः ।  
शराष्टनियुतं कोटिरित्येषां सन्निवेशनम् ॥ ८-१८२ ॥  

श्रीकण्ठाधिष्ठितास्ते च सृजन्ति संहरन्ति च ।  
ईश्वरत्वं दिविषदामिति रौरववार्तिके ॥ ८-१८३ ॥  


तदुक्तम् --    

"आवृत्याण्डं स्थिता ह्येते मधु यद्वन्मधुव्रताः ।  
कदम्बकुसुमं यद्वत्केसरैः परिवारितम् ॥"   

इति । शराः" पञ्च, नियुतम्" दश लक्षाणि । तेन पञ्चाशीतिः   
सहस्त्राणि दश लक्षाणि कोटिश्चैका तद्भुवनानां प्रत्येकं   
प्रमाणमिति । अत्र च किं प्रमाणम् -- इत्युक्तम् "इति रौरववार्तिके" इति ।   
तदुक्तं तत्र --    

"पञ्चाशीतिर्योजनानां नियुतानां तथा परा ।  
		  
कोटिश्च तन्निवेशस्य विस्तारः परिकीर्तितः ॥"   

इति ।  

"श्रीकण्ठाधिष्ठितास्ते च देवानां मनसेप्सितम् ।  
		  
ऐश्वर्यं सम्प्रयच्छन्ति हरन्ति च महौजसः ॥"   

इति च ॥ १८३ ॥  

अत्र चेयानन्यत्र विशेषः -- इत्याह --   


सिद्धातन्त्रे तु हेमाण्डाच्छतकोटेर्बहिः शतम् ।  
अण्डानां क्रमशो द्विद्विगुणं रूप्यादियोजितम् ॥ ८-१८४ ॥  

तेषु क्रमेण ब्रह्माणः संस्युर्द्विगुणजीविताः ।  
क्षीयन्ते क्रमशस्ते च तदन्ते तत्त्वमम्मयम् ++ ॥ ८-१८५ ॥  

शतमिति, सङ्ख्योपलक्षणपरमेषामसङ्ख्यत्वात् ।  


यदुक्तम् --    

"पृथग्द्वयमसङ्ख्यातमेकैकं च पृथग्द्वयम् ।" (मा।वि। २।५०)   

इति । "द्विद्विगुणम्" इति द्विशतकोटिचतुःशतकोट्यादि । "रूप्यादि"   
इत्यादिशब्दात्ताम्रदियोजितत्वम् । द्विगुणजीविता इत्याद्यब्रह्मापेक्षया ।   
तदुक्तं तत्र --   

ऊर्ध्वं कालानलं नाम ब्रह्माण्डं द्विगुणं स्थितम् ।  
तावद्यावच्छतं पूर्णमण्डानां ब्रह्मणां तथा ॥  

वृद्धिस्तेषु स्मृता देवि द्विगुणा वीरवन्दिते ।  
द्विगुणं च भवेदायुः प्रथमात् पद्मजन्मनः ॥  

अधुना सम्प्रवक्ष्यामि अण्डानां नामगोचरम् ।  
काञ्चनं कालसञ्ज्ञं च वेतालं च महोदरम् ॥"   

इत्यादि ।  

"गह्वरं शततमं विद्धि सर्वेषामुपरि स्थितम् । इत्यन्तम् ।   

तथा --    

"प्रथमं काञ्चनं प्रोक्तं रौक्मं चैव द्वितीयकम् ।  
ताम्रं च लोहजं चैव क्रमादेवं व्यवस्थिताः ॥  

महाकल्पे क्षयं यान्ति सदेवाः सपितामहाः ।  
अन्तरक्षीयते ह्येकं महाकल्पशते शते ॥  

तावद्यावत्स्थितं शेषं गह्वरं तु महाण्डकम् ।  
महाक्षये क्षयस्तस्य सामान्येनैव लुप्यते ॥"   

इति ॥ १८५ ॥  

एवं तत्त्वान्तराणामपि उत्तरोत्तरवृद्ध्या मानं समस्ति ↓- इत्याह --   


धरातोऽत्र जलादि स्यादुत्तरोत्तरतः क्रमात् ।  
दशधाहङ्कृतान्तं धीस्तस्याः स्याच्छतधा ततः ॥ ८-१८६ ॥  

सहस्रधा व्यक्तमतः पौंस्नं दशसहस्रधा ।  
नियतिर्लक्षधा तस्मात्तस्यास्तु दशलक्षधा ॥ ८-१८७ ॥  

कलान्तं कोटिधा तस्मान्माया विद्दशकोटिधा ।  
ईश्वरः शतकोटिः स्यात्तस्मात्कोटिसहस्रधा ॥ ८-१८८ ॥  

सादाख्यं व्यश्नुते तञ्च शक्तिर्वृन्देन सङ्ख्यया ।  
व्यापिनी सर्वमध्वानं व्याप्य देवी व्यवस्थिता ॥ ८-१८९ ॥  

अप्रमेयं ततः शुद्धं शिवतत्त्वं परं विदुः ।  


उत्तरोत्तरत इति, यथा धरातो जलं दशगुणम्, ततोऽपि तेजो   
यावदन्तेऽहङ्कारः । "तस्या" इति अहङ्क्रियायाः । "वित्" इति विद्या ।   
"व्यश्नुते" व्याप्नोतीत्यर्थः । सर्वमिति, शक्त्यादिधरान्तम् । तदुक्तम् --    

"अथोपरिष्टात्तत्त्वानि उदकादिशिवान्तकम् ।  
उत्तरोत्तरयोगेन दशधा संस्थितानि तु ॥  

अहङ्कारस्तदूर्ध्वं तु बुद्धिस्तु शतधा स्थिता ।  
ऊर्ध्वं सहस्रधा ज्ञेयं प्रधानं वरवर्णिनि ॥  

पौरुषं दशसाहस्रं नियतिर्लक्षधा स्मृता ।  
तदूर्ध्वं दश लक्षाणि कला यावत्तु सुव्रते ॥  

माया तु कोटिधा व्याप्य स्थिता सर्वं चराचरम् ।  
दशकोटिगुणा विद्या मायां व्याप्य व्यवस्थिता ॥  

शतकोटिगुणेनैव व्याप्तासावीश्वरेण तु ।  
सादाख्यं कोटिसाहस्रं बिन्दुनादं तदूर्ध्वतः ॥  

योजनानां तु वृन्दं वै शक्तिर्व्याप्य व्यवस्थिता ।  
व्यापिनी सर्वमध्वानं व्याप्य देवी व्यवस्थिता ॥  

अप्रमेयं ततो ज्ञेयं शिवतत्त्वं वरानने ।" (स्व। १।६७३)   

इति ॥ १८९ ॥  

एतच्चान्यत्र न क्वचिदपि दृष्टम् -- इत्यतः परं मोक्षस्य न कारणम् -- इत्याह ↓   


जलादेः शिवतत्त्वान्तं न दृष्टं केनचिच्छिवात् ॥ ८-१९० ॥  

ऋते ततः शिवज्ञानं परमं मोक्षकारणम् ।  


किमत्र प्रमाणम् ? ↓- इत्याशङ्क्याह --   


तथा चाह महादेवः श्रीमत्स्वच्छन्दशासने ॥ ८-१९१ ॥  


तदेव अर्थद्वारेण पठति --   


नान्यथा मोक्षमायाति पशुर्ज्ञानशतैरपि ।  
शिवज्ञानं न भवति दीक्षामप्राप्य शाङ्करीम् ॥ ८-१९२ ॥  

प्राक्तनी पारमेशी सा पौरुषेयी च सा पुनः ।  


दीक्षामप्राप्येति, यदुक्तम् --   

न चाधिकारिता दीक्षां विना योगेऽस्ति शाङ्करे ।" (मा।वि। ४।६)  

इति । प्राक्तनीति, तत्तज्जन्मान्तरीयाभ्यासबलाद्   
अनुपायरूपतामाप्तेत्यर्थः । "पारमेशी" इति विद्येश्वरादिवत्   
साक्षात्परमेश्वरकर्तृका । "पौरुषेयी" इति   
शास्त्रक्रमेणाचार्यकर्तृका । तदुक्तं तत्र ↓   

"यत्र दृष्टं पशुज्ञानैः कुपथभ्रन्तदृष्टिभिः ।" (स्व। १०।६७४)  

इत्याद्युपक्रम्य   

"विना प्रसादादीशस्य ज्ञानमेतन्न लभ्यते ।  
न चापि भावो भवति दीक्षामप्राप्य देहिनाम् ॥  

यदा तु कारणाच्छक्तिर्भवेन्निर्वाणकारिका ।  
शिवेच्छया प्रपद्येत दीक्षां ज्ञानमयीं शुभाम् ॥  

मन्त्रयोगात्मिकां दिव्यां ततो मोक्षं व्रजेत्पशुः ।  
नान्यथा मोक्षमाप्रोति पशुर्ज्ञानशतैरपि ॥  

यस्य प्रकाशितं सर्वं शिवेनानन्तरूपिणा ।  
स एव मोक्षं व्रजति शिवः साक्षान्महेश्वरः ॥  

तेनेदं ज्ञानमुख्यं तु पुरा प्रोक्तं मया तव ।" (स्व। १०।७०६)   

इति ॥ १९२ ॥  

इदानीमप्तत्त्वे भुवनानि वक्तुमुपक्रमते --   


शतरुद्रोर्ध्वतो भद्रकाल्या नीलप्रभं जयम् ॥ ८-१९३ ॥  

न यज्ञदानतपसा प्राप्यं काल्याः पुरं जयम् ।  
तद्भक्तास्तत्र गच्छन्ति तन्मण्डलसुदीक्षिताः ॥ ८-१९४ ॥  


नील" इति इन्द्रनीलम् । तन्मण्डलसुदीक्षिता इति, "अतो भुवनभर्तरि"   
इत्याद्युक्त्या तद्भुवनं प्राप्तुम् -- इत्यर्थः ॥ १९४ ॥  

ननु किं तत्प्राप्त्या? -- इत्याशङ्क्याह --   


निर्बीजदीक्षया मोक्षं ददाति परमेश्वरी ।  


नन्वप्तत्त्वावस्थितैतद्भुवनमात्रप्राप्त्या कथमेवम्? -- इत्याशङ्क्याह   -   


विद्येशावरणे दीक्षां यावतीं कुरुते नृणाम् ॥ ८-१९५ ॥  

तावतीं गतिमायान्ति भुवनेऽत्र निवेशिताः ।  


इयं हि भगवती   

शा देवी सर्वदेवीनां नामरूपैश्च तिष्ठति ।  
योगमायाप्रतिच्छन्ना कुमारी लोकभावनी ॥  

अचिन्त्या चाप्रमेया च… ।" (स्व। १०।७२७)  

इत्युक्त्या सर्वोत्कृष्टा, येनैवमत्र माहात्म्यमुक्तम् ॥ १९५ ॥  


ततः कोट्या वीरभद्रो युगान्ताग्निसमप्रभः ॥ ८-१९६ ॥  

विजयाख्यं पुरं चास्य ये स्मरन्तो महेश्वरम् ।  
जलेषु मरुषु चाग्नौ शिरश्छेदेन वा मृताः ॥ ८-१९७ ॥  

ते यान्ति बोधमैशानं वीरभद्रं महाद्युतिम् ।  
वैरभद्रोर्ध्वतः कोटिर्विष्कम्भाद्विस्तृतं त्रिधा ॥ ८-१९८ ॥  

रुद्राण्डं सालिलं त्वण्डं शक्रचापाकृति स्थितम् ।  


"मरुषु" इति महापथे महेश्वरं स्मरन्तो मृताः -- इति सर्वत्र   
सम्बन्धः । अन्यथा हि वैद्युतं यान्ति, -- इति पूर्वमुक्तम् । "एश्वरं   
बोधम्" रौद्रं तेजः, स हि रुद्रक्रोधादुद्भूतः -- इति भावः ।   
"वैरभद्रोर्ध्वतः" इति वीरभद्रसम्बन्धिनो विजयाख्यात्पुरादूर्ध्वम् -- इत्यर्थः । शालिलमण्डम्" अम्मयमावरणम्, तत्प्रधानं भुवनमिति   
यावत् । अत एवाप्तत्त्वीयानां समस्तानां भुवनानामूर्ध्वं   
तेजस्तत्त्वस्य चाधःस्थितं तञ्चाण्डं "रुद्राण्डम्"   
तच्छब्दव्यपदेश्यम् । अत्रापि च वीरभद्राख्य एवासौ भगवान्महात्मा   
रुद्रः सूक्ष्मरूपेणास्ते -- इत्यभिप्रायः । तच्च विष्कम्भात्कोटिः,   
ऊर्ध्वमेतन्मानम् -- इत्यर्थः । विस्तृतं त्रिधेति,   
तिर्यक्कोटित्रयपरीमाणमित्यर्थः । एतच्च निखिलाप्तत्त्वापेक्षया न   
व्याख्येयम्, तन्मानस्य धरापेक्षया दशगुणत्वेन प्रागेवोक्तत्वात् ।   
यदुक्तम् --   

"भुवनस्यास्य देवेशि ह्युपर्यावरणं महत् ।  
अम्मयं तु घनं चाति शक्रचापाकृति स्थितम् ॥  

वितानमिव तद्भद्रमन्तरे समवस्थितम् ।  

तत्र चास्ते महात्मासावङ्गुष्ठाग्रप्रमाणकः ।  

तत्र योजनकोटिर्वै विष्कम्भादूर्ध्वमुच्यते ।  
तिर्यक्त्रिगुणविस्तारमाप्यमावरणं प्रिये ॥" (स्व। १०।७५८)   

इति ।   

"रुद्राण्ड इति विख्यातं रुद्रलोक इति प्रिये ।" (स्व। १०।७५९)  

इति च । एवमिति सिद्धम् -- यदप्तत्त्वस्यारम्भ एव भद्रकाल्या भुवनम्,   
अत एव तत्र "शतरुद्रोर्ध्वतः" इत्युक्तम्, प्रान्ते तु वीरभद्रस्य   
स्थूलसूक्ष्मतया पुरद्वयमिति ॥ १९८ ॥  

तन्मध्ये तु भुवनान्तराणि किं स्थितानि न वा ? -- इत्याशङ्क्याह --   


आ वीरभद्रभुवनाद्भद्रकाल्यालयात्तथा ॥ ८-१९९ ॥  

त्रयोदशभिरन्यैश्च भुवनैरूपशोभितम् ।  


आङ्शब्दो मर्यादायाम्, तेन भद्रकाल्यालयादारभ्य वीरभद्रभुवनं   
यावत् अर्थात् भद्रकाल्यालयेन सह त्रयोदश भुवनान्यवस्थितानि --   
इत्यर्थः । उपशोभितमिति, अर्थादप्तत्त्वम्, एवं-पाठ एव च आगम इति   
उद्द्योतकारव्याख्यया न भ्रमितव्यम् ॥ १९९ ॥  

तान्येवाह ↓   


ततो भुवः सहाद्रेः पूर्गन्धतन्मात्रधारणात् ॥ ८-२०० ॥  

मृता गच्छन्ति तां भूमिं धरित्र्याः परमां बुधाः ।  
अब्धेः पुरं ततस्त्वाप्यं रसतन्मात्रधारणात् ॥ ८-२०१ ॥  

ततः श्रियः पुरं रुद्रक्रीडावतरणेष्वथ ।  
प्रयागादौ श्रीगिरौ च विशेषान्मरणेन तत् ॥ ८-२०२ ॥  

सारस्वतं पुरं तस्माच्छब्दब्रह्मविदां पदम् ।  
रुद्रोचितास्ता मुख्यत्वाद्रुद्रेभ्योऽन्यास्तथा स्थिताः ॥ ८-२०३ ॥  

पुरेषु बहुधा गङ्गा देवादौ श्रीः सरस्वती ।  
लकुलाद्यमरेशान्ता अष्टावप्सु सुराधिपाः ॥ ८-२०४ ॥  


शहाद्रेः" इति मेर्वादिप्रागुक्तपर्वतयुक्तायाः -- इत्यर्थः ।   
"रसतन्मात्रधारणात्" इति रसतन्मात्रधारणयेत्यर्थः । मृता   
गच्छन्ति -- इति प्राच्येन सम्बन्धः । रुद्रस्य क्रीडयावतरणेषु न तु   
अनुजिघृक्षया, तत्र हि नैतावन्मात्रप्राप्तिर्भवेत् -- इति भावः ।   
एतच्चाग्रत एव व्यक्तीभविष्यति -- इति नेहायस्तम् । "तत्" श्रियः पुरम्,   
गच्छन्तीति प्राच्येन सम्बन्धः । "शब्दब्रह्मविदाम्" इति गीतज्ञानां   
वाक्तत्त्वधारणानिष्ठानां च । तदुक्तम् --   

"हाहा हूहूश्चित्ररथस्तुम्बुरुर्नारदस्तथा ।  
विश्वावसुर्विश्वरथो दिव्यगीतविचक्षणाः ॥  

संयोज्य मनसात्मानं त्यक्त्वा कर्मफलस्पृहाम् ।  
ते वै सारस्वतं स्थानं प्राप्ता वै सुरपूजिते ॥  

ये च वाग्धारणां ध्यात्वा प्राणान्मुञ्चन्ति देहिनः ।  
ते वै सारस्वतं लोकं प्राप्नुवन्ति नरोत्तमाः ॥" (स्व। १०।८४३)   

इति । "अप्सु" इत्यनेन तत्त्वयोजनाख्यमपि प्रमेयमुट्टङ्कितम्,   
एवमुत्तरत्रापि ज्ञेयम् । अष्टावित्यनेन भद्रकाल्या भुवोऽब्धेः श्रियः   
सरस्वत्याश्च भुवनानां पञ्चकेन सह त्रयोदश भवन्ति इति   
प्रागुपक्रान्तायाः सङ्ख्याया अपि सङ्कलनं स्मारितम् । तदुक्तम् --   

"लकुली भारभूतिश्च दिण्ड्याषाढी च पुष्करः ।  
नैमिषश्च प्रभासश्च अमरेशस्तथाष्टमः ॥  

एतत्पत्यष्टकं प्रोक्तम्… ।" (मा। वि। ५।१७)   

इति । श्रीस्वच्छन्दशास्त्रे पुनरेषाम्  

"अमरेशं प्रभासं च नैमिषं पुष्करं तथा ।  
आषाढिं दिण्डिमुण्डं च भारभूतिं च लाकुलम् ॥  

गुह्याष्टकमिति ख्यातं जलावरणगं प्रिये ।" (स्व। १०।८५४)   

इत्यादिनाऽन्यथा पाठः । इह श्रीस्वच्छन्दशास्त्रानुसारं   
प्रक्रमेऽपि सर्वत्र पूर्वशास्त्रप्रक्रिययैषां पाठेऽयमाशयो   
यदेतदेव भुवनेशाष्टकमप्तत्त्वे सर्वागमेषु प्रधानतयोक्तमित्यत एव   
प्रतिष्ठायामेतदाद्यष्टकसप्तकस्वीकारेणैव सर्वत्र भुवनानां   
सङ्कलनम् ॥ २०४ ॥  


ततस्तु तैजसं तत्त्वं शिवाग्नेरत्र संस्थितिः ।  
ते चैनं वह्निमायान्ति वाह्नीं ये धारणां श्रिताः ॥ ८-२०५ ॥  

भैरवादिहरीन्द्वन्तं तैजसे नायकाष्टकम् ।  
प्राणस्य भुवनं वायोर्दशधा दशधा तु तत् ॥ ८-२०६ ॥  

ध्यात्वा त्यक्त्वाऽथ वा प्राणान् कृत्वा तत्रैव धारणाम् ।   
तं विशन्ति महात्मानो वायुभूताः खमूर्तयः ॥ ८-२०७ ॥  

भीमादिगयपर्यन्तमष्टकं वायुतत्त्वगम् ।  
खतत्त्वे भुवनं व्योम्नः प्राप्यं तद्व्योमधारणात् ॥ ८-२०८ ॥  

वस्त्रापदान्तं स्थाण्वादि व्योमतत्त्वे सुराष्टकम् ।  


"ततः" इत्यप्तत्त्वात् । तदुक्तम् --   

"तत्र भैरवकेदारमहाकालाः समध्यमाः ।  
आम्रतकेशजल्पेशश्रीशैलाः सहरीन्दवः ॥" (मा। वि। ५।१८)  

इति । श्रीस्वच्छन्दे तु --   

"हरिश्चन्द्रं च श्रीशैलं जल्पमाम्रतकेश्वरम् ।  
महाकालं मध्यमं च केदारं भैरवं तथा ॥  

अतिगुह्यं समाख्यातम्… । (स्व। १०।८७३)   

इति । "वायौ" इति वायुतत्त्वे । दशधेति, प्राणादिनागादिभेदात् ।   
ध्यानाद्यप्येवमिति पुनर्दशधेति । भीमादीति, तदुक्तम् --    

"भीमेश्वरमहेन्द्राट्टहासाः सविमलेश्वराः ।  
कनखलं नाखलं च कुरुक्षेत्रं गया तथा ॥" (मा। वि। ५।१९)   

इति । श्रीस्वच्छन्दे तु --   

"गयां चैव कुरुक्षेत्रं नाखलं कनखलं तथा ।  
विमलं चाट्टहासं च माहेन्द्रं भीममष्टमम् ॥  

गुह्याद्गुह्यतरं ह्येतत् … ।" (स्व। १०।८८४)   

इति । "व्योम्नः" इत्याकाशस्य । तदुक्तम् --   

श्थाणुस्वर्णाक्षकावाद्यौ रुद्रगोकर्णकौ परौ ।  
महालयाविमुक्तेशरुद्रकोट्यम्बरापदाः ॥" (मा। वि। ५।२०)   

इति । श्रीस्वच्छन्दे तु --   

"वस्त्रापदं रुद्रकोटिमविमुक्तं महालयम् ।  
गोकर्णं भद्रकर्णं च स्वर्णाक्षं स्थाणुमष्टमम् ॥  

पवित्राष्टकमेतत्… । (स्व। १०।८८७)   

इति ॥ २०८ ॥  

ननु   

न चाधिकारिता दीक्षां विना योगेऽस्ति शाङ्करे ।" (मा। वि। ४।६)   

इत्याद्युक्तयुक्त्या दीक्षामन्तरेणाधिकार एव शाङ्करे योगे नास्ति -- इति   
का कथा तदभ्यासादेर्वृत्तायां च दीक्षायां निर्व्यूढे च   
योगाभ्यासे जीवत एव मुक्तिर्भवेत् -- इति कस्तत्र शरीरान्ते सन्देहः ।   
गन्धतन्मात्रधारणाद्यभ्यस्यन्तो योगिनः शरीरान्ते   
धरादिभुवनान्यासादयन्ति -- इति कथमुक्तम् ? -- इत्याशङ्क्याह --    


अदीक्षिता ये भूतेषु शिवतत्त्वाभिमानिनः ॥ ८-२०९ ॥  

ज्ञानहीना अपि प्रौढधारणास्तेऽण्डतो बहिः ।  
धराब्धितेजोऽनिलखपुरगा दीक्षिताश्च वा ॥ ८-२१० ॥  

तावत्संस्कारयोगार्थं न परं पदमीहितुम् ।  
तथाविधावतारेषु मृताश्चायतनेषु ये ॥ ८-२११ ॥  

तत्पदं ते समासाद्य क्रमाद्यान्ति शिवात्मताम् ।  


भूतेष्विति, पृथिव्या एव प्राधान्याद् बहुवचनेन निर्देशः । यद्वा   
तन्मध्यात् "प्रौढधारणा" इति पातञ्जलादिपाशवयोगाभ्यासात् ।   
दीक्षिता इति,  

"यो यत्राभिलषेद्भोगान्स तत्रैव नियोजितः ।  
सिद्धिभाक्… ॥"  

इत्याद्युक्तयुक्त्या धरादिपदाप्तये एव कृतलोकधर्मिसाधकदीक्षाः --   
इत्यर्थः । तदाह -- "तावत्संस्कारेत्यादि" । तथाविधावतारेष्विति,   
भूमण्डलगतेष्वमरेशाद्यायतनेषु ॥ २११ ॥  

किमत्र प्रमाणम् ? -- इत्याशङ्क्याह --   


पुनः पुनरिदं चोक्तं श्रीमद्देव्याख्ययामले ॥ ८-२१२ ॥  


पुनः पुनरिति, प्रत्यष्टकम् । तदुक्तं तत्र --   

"ये मृता जन्तवस्तत्र ते व्रजन्तीह तत्पदम् ।"   

इति ।  

"एतेष्वपि मृताः सम्यग्घित्वा लोकानशेषतः ।  
दीप्यमानास्तु गच्छन्ति स्थानेष्वेतेषु ते प्रिये ॥"   

इति ॥ २१२ ॥  

न केवलमेतदत्रैवोक्तं यावदन्यत्रापि -- इत्याह --   


श्रीकामिकायां कश्मीरवर्णने चोक्तवान्विभुः ।  


तद्ग्रन्थमेव पठति --   


सुरेश्वरीमहाधाम्नि ये मिर्यन्ते च तत्पुरे ॥ ८-२१३ ॥  

ब्रह्मणाद्याः सङ्करान्ताः पशवः स्थावरान्तगाः ।  
रुद्रजातय एवैते इत्याह भगवाञ्छिवः ॥ ८-२१४ ॥  

आकाशावरणादूर्ध्वमहङ्कारादधः प्रिये ।  
तन्मात्रादिमनोऽन्तानां पुराणि शिवशासने ॥ ८-२१५ ॥  


शिवशासने इति, उक्तानीति शेषः । तदुक्तम् --   

आकाशावरणादूर्ध्वमहङ्कारादधः प्रिये ।  
भुवनानि प्रवक्ष्यामि… ॥" (स्व। १०।८९५)   

इति ॥ २१५ ॥  

तान्येवाह ↓   


पञ्चवर्णयुतं गन्धतन्मात्रमण्डलं महत् ।  
आच्छाद्य योजनानेककोटिभिः स्थितमन्तरा ॥ ८-२१६ ॥  

एवं रसादिमात्राणां मण्डलानि स्ववर्णतः ।  
शर्वो भवः पशुपतिरीशो भीम इति क्रमात् ॥ ८-२१७ ॥  

तन्मात्रेशा यदिच्छातः शब्दाद्याः खादिकारिणः ।  
ततः सूर्येन्दुवेदानां मण्डलानि विभुर्महान् ॥ ८-२१८ ॥  

उग्रश्चेत्येषु पतयस्तेभ्योऽर्केन्दू सयाजकौ ।  
इत्यष्टौ तनवः शम्भोर्याः पराः परिकीर्तिताः ॥ ८-२१९ ॥  

अपरा ब्रह्मणोऽण्डे ता व्याप्य सर्वं व्यवस्थिताः ।  
कल्पे कल्पे प्रसूयन्ते धराद्यास्ताभ्य एव तु ॥ ८-२२० ॥  

ततो वागादिकर्माक्षयुक्तं करणमण्डलम् ।  
अग्नीन्द्रविष्णुमित्राः सब्रह्माणस्तेषु नायकाः ॥ ८-२२१ ॥  

प्रकाशमण्डलं तस्माच्छ्रुतं बुद्ध्यक्षपञ्चकम् ।  
दिग्विद्युदर्कवरुणभुवः श्रोत्रादिदेवताः ॥ ८-२२२ ॥  

प्रकाशमण्डलादूर्ध्वं स्थितं पञ्चार्थमण्डलम् ।  
मनोमण्डलमेतस्मात् सोमेनाधिष्ठितं यतः ॥ ८-२२३ ॥  

बाह्यदेवेष्वधिष्ठाता साम्यैश्वर्यसुखात्मकः ।  
मनोदेवस्ततो दिव्यः सोमो विभुरुदीरितः ॥ ८-२२४ ॥  


पञ्चवर्णयुतमिति, तदुक्तम् --   

"शुक्लपीतसितरक्तहरितं स्फटिकप्रभम् ।  
पञ्चवर्णसमायुक्तशक्रचापसमप्रभम् ॥" (स्व। १०।८९७)   

इति । "अन्तराच्छाद्य" इति वितानवदाकाशादिसर्वमन्तर्गर्भीकृत्य --   
इत्यर्थः। तदुक्तम् --   

"आदौ तु गन्धतन्मात्रं विस्तीर्णं मण्डलं महत् ।  
स्थितं वितानवद् देवि योजनानेककोटयः ॥" (स्व। १०।८९६)   

इति ।   

"शर्वो ह्यधिपतिस्तत्र एक एव वरानने ।  
तस्मात्तु जायते पृथ्वी शर्वेशेन प्रचोदिता ॥" (स्व। १०।८९८)   

इति । यदिच्छात इति, अन्यथा कथमेषां जडानां कारणता भवेत् --   
इति भावः । एवमिति, गन्धतन्मात्रमण्डलवत् -- इति भावः । तदुक्तम् --   

"तस्मात्तु मण्डलादूर्ध्वं रसतन्मात्रमण्डलम् ।  
हरितं मरकतश्यामं चाषपक्षनिभं प्रिये ॥  

भवो ह्यधिपतिस्तत्र एक एव वरानने ।  
तस्मादापो विनिष्क्रान्ता भवेशेन प्रचोदिताः ॥  

तस्मात्तु मण्डलादूर्ध्वं रूपतन्मात्रमण्डलम् ।  
स्फुरत्सूर्यांशुदीप्ताभं पद्मरागसमप्रभम् ॥  

रुद्रः पशुपतिस्तत्र एक एवावतिष्ठते ।  
तस्मात्तेजो विनिष्क्रान्तं तद्वै पशुपतीच्छया ॥" (स्व। १०।९०२)   

इति ।   

तस्मात्तु मण्डलादूर्ध्वं स्पर्शतन्मात्रमण्डलम् ।  
सन्ध्यारुणसमच्छायं… ॥ (स्व। १०।९०४)   

इति ।   

"तत्रैव मण्डले देवि ईशानः संव्यवस्थितः ।  
तस्माद्वायुर्विनिष्क्रान्त ईशेच्छापेर्रितः प्रिये ॥ (स्व। १०।९०५)   

इति ।   

"तस्मात्तु मण्डलादूर्ध्वं शब्दतन्मात्रमण्डलम् ।  
नीलोत्पलदलश्यामं स्वच्छोदकसमप्रभम् ॥" (स्व। १०।९०७)   

इति ।   

"भीमस्तत्राधिपत्येन एक एवावतिष्ठते ।  
तस्मान्नभो विनिष्क्रान्तं भीमेच्छाचोदितं महत् ॥ (स्व। १०।९०९)   

इति । "ततः" इति तत्तन्मात्रमण्डलमाश्रित्येत्यर्थः । तेन च   
शब्दतन्मात्रस्योपरितने भागे मण्डलत्रयमेतद्वर्तते, इति । "विभुः"   
इति रुद्रः । "महान्" इति महादेवः । "तेभ्य" इति   
निजनिजरुद्राधिपतिचोदितेभ्यः सूर्यादिमण्डलेभ्यः । यदुक्तम् --   

"तत् ऊर्ध्वं सूर्यसञ्ज्ञं यत्र रुद्रो विभुः स्थितः ।  
तत ऊर्ध्वं सोमसञ्ज्ञं महादेवश्च तत्पतिः ॥  

उग्रेशाधिष्ठितं तस्मादूर्ध्वं वै वेदमण्डलम् ।  
एभ्यः सूर्यस्तथा सोमो यजमानो विनिर्गताः ॥  

कल्पे कल्पे ह्यसङ्ख्याताः… ।   

इति । "परा" इति तन्मात्रादीनां सूक्ष्मरूपत्वात् । "ताभ्यः" इति   
पराभ्यस्तनुभ्यः । "तत" इति तन्मात्रेभ्योऽनन्तरं "करणमण्डलम्"   
इति, तत्तच्छब्दोदीरणादिव्यापारात्मकत्वात् करणप्रधानं पञ्चानां   
तत्त्वानां मण्डलं समूह -- इत्यर्थः । तच्च वागादिभिः   
कर्मेन्द्रियैः सम्बद्धं न तु बुद्धीन्द्रियैरित्युक्तं --   
"वागादिकर्माक्षयुक्तम्" इति । तदुक्तम् --   

"एभ्यः परतरं चापि मण्डलं करणात्मकम् ।" (स्व। १०।९१९)  

इत्युपक्रम्य   

"कर्मदेवाः प्रवर्तन्ते तस्माद्वै सर्वदेहिनाम् ।  
वाक्पाणिपादपायुश्च उपस्थश्चेति पञ्चमः ॥" (स्व। १०।९२१)   

इति । "तेषु" इति वागादिषु पञ्चसु तत्त्वेषु । तेन वाक्तत्त्वे वह्निर्नायको   
यावदुपस्थतत्त्वे ब्रह्मा । तदुक्तम् --   

"कर्मेन्द्रियाणां पतयो वह्नीन्द्रहरिवेधसः ।  
मित्रश्च… ॥"   

इति ।  

तस्मात्करणमण्डलादूर्ध्वं तत्तच्छब्दाद्यर्थप्रकाशत्वात्   
प्रकाशप्रधानं तत्त्वानां मण्डलं बुद्ध्यक्षपञ्चकं "श्रुतम्"   
तत्त्वेन विख्यातम् -- इत्यर्थः । तदुक्तम् --   

"तेभ्यः प्रकाशकं नाम परितः सूर्यसन्निभम् ।  
तस्माद्वै सम्प्रवर्तन्ते पञ्च बुद्धीन्द्रियाणि तु ॥  

श्रोत्रं त्वक्चक्षुषी जिह्वा नासिका च यथाक्रमम् ।" (स्व। १०।९२३)   

इति । श्रोत्रादीति, तेन श्रोत्रे दिशां देवतात्वं यावद्घ्रणे पृथिव्या   
इति । तदुक्तम् --   

"घ्रणादिश्रोत्रपर्यन्ता पृथिवी च अपां पतिः ।  
रविर्विद्युद्दिशो ह्येवं स्थिता बुद्धीन्द्रियेषु ते ॥"   

इति । प्रकाशमण्डलादूर्ध्वमिति, मनस्तत्त्वे तत्रैव पञ्चानामपि   
शब्दादीनामर्थानामवस्थानमुचितम्, यत्तद्विषयत्वेनैव मनस्तानि   
तानीन्द्रियाणि प्रवर्तयतीति । तदत्रैषां परेण   
रूपेणैतद्भुवनमिति भावः । यदुक्तम् --   

"एभ्यः परतरं चास्ति चन्द्रमण्डलसन्निभम् ।  

विस्तारात्परिणाहाच्च सर्वतो रश्मिमण्डलम् ।  
तस्माद्वै सम्प्रवर्तन्ते पञ्चार्थाः सर्वदेहिनाम् ॥" (स्व। १०।९२५)   

इति । मनोमण्डलमिति, मनसः प्रधानं भुवनमित्यर्थः । एतस्मादिति   
प्रकाशमण्डलादप्यूर्ध्वम् । अत्र च सोमस्याधिष्ठातृत्वे किं   
निमित्तम्? -- इत्याशङ्क्याह -- "यतः" इत्यादि । यतः साम्येनाविशेषेण   
सर्वेन्द्रियाणां तत्तद्विषयौन्मुख्येन प्रवर्तकत्वात्मकं यत्   
"एश्वर्यसुखम्" स्वातन्त्र्यचमत्कारस्तदात्मकः   
संस्तत्तत्सङ्कल्पात्मव्यवहाररूपत्वात् मन एव देवो "बाह्यदेवेषु"   
बहीरूपतया द्योतमानेषु बुद्धीन्द्रियादिष्वधिष्ठाता, ततोऽस्य   
"दिव्यः" सर्वदेवानामाप्यायकारितया दिवे हितः सोमो विभुरुक्तः --   
इत्यर्थः ॥ २२४ ॥   


ततोऽपि सकलाक्षाणां योनेर्बुद्ध्यक्षजन्मनः ।  
स्थूलादिच्छगलान्ताष्टयुक्तं चाहङ्कृतेः पुरम् ॥ ८-२२५ ॥  

बुद्धितत्त्वं ततो देवयोन्यष्टकपुराधिपम् ।  
पैशाचप्रभृतिब्रह्मपर्यन्तं तच्च कीर्तितम् ॥ ८-२२६ ॥  

एतानि देवयोनीनां स्थानान्येव पुराण्यतः ।  
अवतीर्यात्मजन्मानं ध्यायन्तः सम्भवन्ति ते ॥ ८-२२७ ॥  


उक्तम् -- "ततोऽपि" इति मनसोऽप्यनन्तरम् । "अहङ्कृतेः" इति अहङ्कारस्य ।   
ननु किमिति नामास्य मनस ऊर्ध्वं बुद्धेश्चाधोऽवस्थानम्? --   
इत्याशङ्क्योक्तम्   

शकलाक्षाणां योनेर्बुद्ध्यक्षजन्मनः"   

इति । श्थूल" इति स्थूलेश्वरः । "छगल" इति छगलाण्डः । तदुक्तम् --   

श्थूलस्थलेश्वरौ शङ्कुकर्णकालञ्जरावपि ।  
मण्डलेश्वरमाकोटदुरण्डच्छगलाण्डकाः ॥" (मा। वि। ५।२१)   

इति । श्रीस्वच्छन्दे च --   

"छगलाण्डं दुरण्डं च माकोटं मण्डलेश्वरम् ।  
कालञ्जरं शङ्कुकर्णं स्थूलेश्वरस्थलेश्वरौ ॥  

स्थाण्वष्टकं समाख्यातं… ।" (स्व। १०।८८९)   

इति । देवयोन्यष्टकमेव "पुराधिपम्" भुवनेश्वरं यत्र तत्तथा । "तत्"   
इति देवयोन्यष्टकम् । तदुक्तम् ↓   

"पैशाचं राक्षसं याक्षं गान्धर्वं त्वैन्द्रमेव च ।  
सौम्यं तथा च प्राजेशं ब्रह्ममष्टममुच्यते ॥" (मा। वि। ५।२३)   

इति । एतान्येव बुद्धिगतानि ककुभादीनि पुराणि आसां देवयोनीनां   
श्थानानि" मुख्यानि अवस्थितेर्धामानि -- इत्यर्थः । अधः   
पञ्चाष्टकादिरूपतयाऽवस्थितानां पुनरासाममुख्यानि भुवनानीति   
भावः । "अवतीर्य" इत्यर्थादधो ब्रह्माण्डादौ, शम्भवन्ति" इति   
पुनः-पुनः सृष्टिमासादयन्ति -- इत्यर्थः ॥ २२७ ॥  

अत्रैव निमित्तमाह ↓   


परमेशनियोगाच्च चोद्यमानाश्च मायया ।  
नियामिता नियत्या च ब्रह्मणोऽव्यक्तजन्मनः ॥ ८-२२८ ॥  

व्यज्यन्ते तेन सर्गादौ नामरूपैरनेकधा ।  


ब्रह्मणः सर्गादौ "व्यज्यन्ते" तथा तथा स्थूलेन रूपेण   
व्यक्तीभवन्ति -- इत्यर्थः । अनेकधेति, तारतम्यादिभेदात् ॥ २२८ ॥  

न चैवमपि आसां बुद्धाववस्थितेभ्यो भुवनेभ्यः प्रच्यावः -- इत्याह   -   


स्वांशेनैव महात्मानो न त्यजन्ति स्वकेतनम् ॥ ८-२२९ ॥  


एतच्च बृहस्पतिपादैरेव स्वग्रन्थे व्याकृतम् -- इत्याह --   


उक्तं च शिवतनाविदमधिकारपदस्थितेन गुरुणा नः ।  
अष्टानां देवानां शक्त्याविर्भावयोनयो ह्येताः ॥ ८-२३० ॥  


"देवानाम्" पिशाचादीनाम् "आविर्भावोः" व्यक्तिस्तेन शक्तिव्यक्तिरूपाद्   
विविधा योनयः -- इत्यर्थः ।  

तत्र बुद्धौ   


शक्त्यात्मना आसामवस्थितिरधस्तु व्यक्त्यात्मनेति ॥ ८-२३० ॥  

तदाह ↓   


तनुभोगाः पुनरेषामधः प्रभूतात्मकाः प्रोक्ताः ।  


"प्रभूतात्मकाः" स्थूलरूपाः ॥  

तदेव दर्शयति ↓   


चत्वारिंशत्तुल्योपभोगदेशाधिकानि भुवनानि ॥ ८-२३१ ॥  


चत्वारिंशदिति, लकुल्यादिभेदात् ॥ २३१ ॥  

ननु यद्येषां तुल्योपभोगादित्वमस्ति तत्कथं   
गुह्याष्टकाद्यष्टकपञ्चकतया भेदः? -- इत्याशङ्क्याह --    


साधनभेदात्केवलमष्टकपञ्चकतयोक्तानि ।  


साधनभेदमेवाह ↓   


एतानि भक्तियोगप्राणत्यागादिगम्यानि ॥ ८-२३२ ॥  

तेषूमापतिरेव प्रभुः स्वतन्त्रेन्द्रियो विकरणात्मा ।  
तरतमयोगेन ततोऽपि देवयोन्यष्टकं लक्ष्यं तु ॥ ८-२३३ ॥  


प्राणत्याग एतत्क्षेत्रादौ, आदिशब्दाल्लोकधर्मिसाधकदीक्षादि ।   
एषां चैवं व्यक्तीभावः किं स्वयमुत कस्यापि अधिष्ठानेन? --   
इत्याशङ्क्याह -- "तेष्वित्यादि" पिशाचादिषु । स्वतन्त्रेन्द्रियत्वादेव   
"विकरणात्मा" स्वेच्छाधीनेन्द्रियवृत्तिः -- इत्यर्थः । यदुक्तं तत्रैव   -   

"इच्छाधीनानि पुनर्विकरणसञ्ज्ञानि ।"   

इति । नन्वासामविशेषेणैव किं सर्वत्रावस्थानं न वा ? --   
इत्याशङ्क्याह -- "तरतमेत्यादि" । "ततः" इति बुद्धेः ।   
अपिर्भिन्नक्रमः, तेन अष्टावपीति योज्यम् ॥ २३३ ॥   

न केवलमासामेव तरतमभावो यावदक्षाणामपि -- इत्याह --   


लोकानामक्षाणि च विषयपरिच्छित्तिकरणानि ।  


पिशाचादयो हि व्यवहितमपि चक्षुषा पश्यन्ति -- इत्याशयः ॥  

न केवलमासां प्रतितत्त्वमेव तरतमभावो यावदन्योन्यमपि -- इत्याह --   


गन्धादेर्महदन्तादेकाधिक्येन जातमैश्वर्यम् ॥ ८-२३४ ॥  

अणिमाद्यात्मकमस्मिन्पैशाचाद्ये विरिञ्चान्ते ।  


गन्धशब्देनात्र पृथ्व्या अभिधानम्, कार्यकारणयोरभेदोपचारात् ।   
एकाधिक्येन इति, तत्पैशाचे यादृशमैश्वर्यं ततोऽपि द्विगुणं   
राक्षसे, यावद् ब्रह्मेऽष्टगुणम् -- इत्यर्थः ॥ २३४ ॥  

अत एव च दीक्षायामेतच्छुद्धौ यतितव्यम् -- इत्याह --   


ज्ञात्वैवं शोधयेद् बुद्धिं सार्धं पुर्यष्टकेन्द्रियैः ॥ ८-२३५ ॥  


एवमिति, बुद्धेरेवेदं निखिलं जगद्विजृम्भितम् -- इत्यत एवोक्तं   
"पुर्यष्टकेन्द्रियैः सार्धम्" इति ॥ २३५ ॥  

न केवलमत्र देवयोन्यष्टकमेवास्ति यावदन्यदपि -- इत्याह --   


क्रोधेशाष्टकमानीलं संवर्ताद्यं ततो विदुः ।  
तेजोष्टकं बलाध्यक्षप्रभृतिक्रोधनाष्टकात् ॥ ८-२३६ ॥  

अकृतादि ततो बुद्धौ योगाष्टकमुदाहृतम् ।  
स्वच्छन्दशासने तत्तु मूले श्रीपूर्वशासने ॥ ८-२३७ ॥  

योगाष्टकपदे यत्तु सोमे श्रैकण्ठमेव च ।  
ततो मायापुरं भूयः श्रीकण्ठस्य च कथ्यते ॥ ८-२३८ ॥  

तेन द्वितीयं भुवनं तयोः प्रत्येकमुच्यते ।  
तत्र मायापुरं देव्या यया विश्वमधिष्ठितम् ॥ ८-२३९ ॥  

प्रतिकल्पं नामभेदैर्भण्यते सा महेश्वरी ।  
उमापते पुरं पश्चान्मातृभिः परिवारितम् ॥ ८-२४० ॥  

श्रीकण्ठ एव परया मूर्त्योमापतिरुच्यते ।  


"आनीलम्" इति नीलोत्पलाभम् । तदुक्तम् --   

शंवर्तस्त्वेकवीरश्च कृतान्तो जननाशनः ।  
मृत्युहर्ता च रक्ताक्षो महाक्रोधश्च दुर्जयः ॥  

नीलोत्पलदलाभानि तेषां वै भुवनानि तु ।" (स्व। १०।९७६)   

इति । क्रोधनाष्टकादिति, तदूर्ध्वम् -- इत्यर्थः । तदुक्तम् --   

"क्रोधेश्वराष्टकादूर्ध्वं स्थितं तेजोऽष्टकं महत् ।  
बलाध्यक्षो गणाध्यक्षस्त्रिदशस्त्रिपुरान्तकः ॥  

सर्वरूपश्च शान्तश्च निमेषोन्मेष एव च ।" (स्व। १०।९७८)   

इति । "ततः" इति तेजोष्टकादनन्तरम् । तदुक्तम् --   

"अकृतं च कृतं चैव वैभवं ब्रह्ममेव च ।  
वैष्णवं त्वथ कौमारमौमं श्रैकण्ठमेव च ॥" (स्व। १०।९८१)   

इति । तुशब्दो व्यतिरेके"मूल" इति प्रकृतौ । यदुक्तं तत्र --   

"योगाष्टकं प्रधानं च… ।"   

इति । "योगाष्टकपदे" इत्यपरेण रूपेणोक्तम्, भूय इति परेण रूपेण,   
तयोरिति उमापतिश्रीकण्ठयोः, तत्रेति द्वयनिर्धारणे । पुरमिति,   
अर्थाद् द्वितीयम् । एवं विश्वाधिष्ठाने हेतुर्भण्यते शा महेश्वरी"   
इति । तदुक्तम् --   

"ततः साक्षाद्भगवती जगन्माता व्यवस्थिता ।  
उमा त्वमेया विश्वस्य विश्वयोनिः स्वयम्भवा ॥" (स्व। १०।९८३)   

इत्यादि ।  

"कल्पे पूर्वे जगन्माता जगद्योनिर्द्वितीयके ।  
तृतीये शाम्भवी नाम चतुर्थे विश्वरूपिणी ॥" (स्व। १०।९९२)   

इत्यादि । मध्ये   

"कात्यायनीति दुर्गेति विविधैर्नामपर्यायैः ।  
मानुषाणां तु भक्तानां वरदा भक्तवत्सला ॥  

पूर्वमेवावतीर्णासि विन्ध्यपर्वतमूर्धनि ।" (स्व १०।१००३)  

इत्यन्तम् । "पश्चात्" इत्युमापुरानन्तरम् । ननु श्रीकण्ठस्य "भूयः   
पुरं कथ्यते" इत्युपक्रम्य कथमुमापतेरित्युक्तम्? -- इत्याशङ्क्याह --   
"श्रीकण्ठ एव" इत्यादि ॥ २४० ॥   

कास्ता मातरः? -- इत्याशङ्क्याह --   


ब्रह्म्यैशी स्कन्दजा हारी वाराह्यैन्द्री सविच्चिका (चर्चिका) ॥ ८-२४१ ॥  

पीता शुक्ला पीतनीले नीला शुक्लारुणा क्रमात् ।  
अग्नीशसौम्ययाम्याप्यपूर्वनैरृतगास्तु ताः ॥ ८-२४२ ॥  

अंशेन मानुषे लोकेधात्रा ता ह्यवतारिताः ।  


तदुक्तम् "ब्रह्मी कमलपत्राभा दिव्याभरणभूषिता ।  
आग्नेय्यां दिशि… ।" (स्व। १०।१०१७)   

इति ।   

"शङ्खगोक्षीरसङ्काशा त्वैशान्यां तु वरानने ।  
माहेश्वरी… ॥" (स्व। १०।१०१८)   

इति ।   

"कौमारी पद्मगर्भाभा हारकेयूरभूषिता ।  
दिश्युत्तरस्यां… ॥" (स्व। १०।१०१९)   

इति ।   

श्निग्धनीलोत्पलनिभा हारकुण्डलमण्डिता ।  
दक्षिणस्यां दिशि तु सा उपास्ते परमेश्वरम् ॥  

वैष्णवीति च विख्याता … ।" (स्व। १०।१०२०)   

इति ।   

नीलजीमूतसङ्काशा सर्वाभरणाभूषिता ।  
वारुण्यां दिशि वाराही… ॥" (स्व। १०।१०२१)   

इति ।   

"शङ्खकुन्देन्दुधवला हारकुण्डलमण्डिता ।  
एन्द्र्यां दिशि तु चैन्द्राणी… ॥" (स्व। १०।१०२२)   

इति ।   

करालवदना दीप्ता सर्वाभरणभूषिता ।  
नैरृत्यां दिशि चामुण्डा… ॥" (स्व। १०।१०२३)   

इति च । अंशेनेति, न तु सर्वसर्विकया । तदुक्तम् --   

न त्यजन्ति हि ता देवं सर्वभावसमन्वितम् ।  
अंशेन मानुषं लोकं ब्रह्मणा चावतारिताः ॥  

असुराणां वधार्थाय मानुषाणां हिताय च ।" (स्व। १०।१०२५)   

इति ॥ २४२ ॥  

न चेयदन्तमेवासां व्याप्तिः -- इत्याह --   


स्वच्छन्दास्ताः पराश्चान्याः परे व्योम्नि व्यवस्थिताः ॥ ८-२४३ ॥  

स्वच्छन्दं ता निषेवन्ते सप्तधेयमुमा यतः ।  


"परे व्योम्नि" इति उन्मनाधाम्नि । "उमा" इति परशिवाभिन्ना परा   
पारमेश्वरी शक्तिः । तदुक्तम् ↓   

श्वच्छन्दाश्च पराश्चान्याः परे व्योम्नि व्यवस्थिताः ।  
स्वच्छन्दं पर्युपासीनाः परापरविभागतः ॥  

उमा वै सप्तधा भूत्वा नामरूपविपर्ययैः ।" (स्व। १०।१०२७)   

इति ॥ २४३ ॥  


उमापतिपुरस्योर्ध्वं स्थितं मूर्त्यष्टकं परम् ॥ ८-२४४ ॥  

शर्वादिकं यस्य सृष्टिर्धराद्या याजकान्ततः ।  
ताभ्य ईशानमूर्तिर्या सा मेरौ सम्प्रतिष्ठिता ॥ ८-२४५ ॥  

श्रीकण्ठः स्फटिकाद्रौ सा व्याप्ता तन्वष्टकैर्जगत् ।  
ये योगं सगुणं शम्भोः संयताः पर्युपासते ॥ ८-२४६ ॥  

तन्मण्डलं वा दृष्ट्वैव मुक्तद्वैता हृतत्रयाः ।  


मूर्त्यष्टकमिति, तदधिष्ठातृ परमिति, अपरस्य परापरस्य च   
पूर्वमुक्तत्वात् । "यस्य" इति मूर्त्यष्टकाधिष्ठातुः शर्वादेः ।   
"ताभ्यः" इति अष्टाभ्यो मूर्तिभ्यो मध्यात् शगुणम्" इति   
सत्त्वादिवृत्तिप्रधानं न तु पराद्वयरूपम् । तन्मण्डलमिति,   
श्रीश्रीकण्ठाद्युक्तम् । "मुक्तद्वैताः" इति साङ्ख्यादिक्रमेण  
लब्धकैवल्याः ॥ २४६ ॥  

ननु यदि नाम योगस्येयदन्तं प्राप्तौ सामर्थ्यमस्ति तत्कथमस्य   
अधराधरतत्त्वप्राप्तिरप्युक्ता ? -- इत्याशङ्क्याह --    


गुणानामाधरौत्तर्याच्छुद्धाशुद्धत्वसंस्थितेः ॥ ८-२४७ ॥  

तारतम्याच्च योगस्य भेदात्फलविचित्रता ।  
ततो भोगफलावाप्तिभेदाद्भेदोऽयमुच्यते ॥ ८-२४८ ॥  


"आधरौत्तर्यात्" इति गुणप्रधानभावात् । शुद्धत्वम्, निर्बीजत्वात् ।   
अशुद्धत्वम्, सबीजत्वात् । "तारतम्यात्" इति मृदुमध्याधिमात्ररूपत्वात्   
। फलविचित्रतेति, तत्तत्त्वप्राप्तिरूपा येनायं भेदः ।   
कस्यचिद्योगस्योर्ध्वोर्ध्वं तत्त्वेषु प्राप्तिनिमित्तत्वम्, अन्यस्य च   
अधराधरेष्विति ॥ २४८ ॥   


मूर्त्यष्टकोपरिष्टात्तु सुशिवा द्वादशोदिताः ।  
वामाद्येकशिवान्तास्ते कुङ्कुमाभाः सुतेजसः ॥ ८-२४९ ॥  

तदूर्ध्वं वीरभद्राख्यो मण्डलाधिपतिः स्थितिः ।  
यत्त(स्त) त्सायुज्यमापन्नः स तेन सह मोदते ॥ ८-२५० ॥  

ततोऽप्यङ्गुष्ठमात्रान्तं महादेवाष्टकं भवेत् ।  


शुतेजसः" इति सूर्यकोटिसमप्रभाः । तदुक्तम् --   

"वामो भीमस्तथोग्रश्च शिवः शर्वस्तथैव च ।  
विद्यानामधिपश्चैव एकवीरः प्रचण्डधृत् ॥  

रिशानश्चाप्युमाभर्ता अजेशोऽनन्त एव च ।  
तथा एकशिवश्चैव सुशिवा द्वादश स्मृताः ॥  

सर्वे कुङ्कुमसङ्काशाः सूर्यकोटिसमप्रभाः ।" (स्व। १०।१०३८)   

इति । तदूर्ध्वमिति, तच्छब्देन सुशिवपरामर्शः । "ततः" इति   
वीरभद्रमण्डलादप्यनन्तरम् । तदुक्तम् ↓   

"महादेवो महातेजा वामदेवभवोद्भवौ ।  
एकपिङ्गेक्षणेशानभुवनेशपुरःसराः ॥  

अङ्गुष्ठमात्रसहिता महादेवाष्टकेशिवाः ।" (स्व। १०।१०४२)   

इति ॥ २५० ॥  


एतदेवोपसंहरति ↓   


बुद्धितत्त्वमिदं प्रोक्तं देवयोन्यष्टकादितः ॥ ८-२५१ ॥  

महादेवाष्टकान्ते तद् योगाष्टकमिहोदितम् ।  
तत्र श्रैकण्ठमुक्तं यत् तस्यैवोमापतिस्तथा ॥ ८-२५२ ॥  

मूर्तयः सुशिवा वीरो महादेवाष्टकं वपुः ।  


एवंविधे च बुद्धितत्त्वे योगाष्टकमध्ये यदष्टमं श्रैकण्ठं   
भुवनमुक्तं तदधिष्ठाता च यः श्रीकण्ठनाथ उक्तः,   
तस्यैवायमुमापतेरारभ्य सर्वः प्रपञ्चः -- इत्युक्तम् --   
"तस्यैवेत्यादि" । "वीरो" वीरभद्रः । तदुक्तम् --   

शर्वेश्वरानधिष्ठाय श्रीकण्ठः कारणेच्छया ।  
एकः स बहुभी रूपैरास्ते प्रतिनिकेतनम् ॥"   

इति ॥ २५२ ॥  


उपरिष्टाद्धियोऽधश्च प्रकृतेर्गुणसञ्ज्ञितम् ॥ ८-२५३ ॥  

तत्त्वं तत्र तु सङ्क्षुब्धा गुणाः प्रसुवते धियम् ।  


"गुणसञ्ज्ञितं तत्त्वम्" गुणतत्त्वम् -- इत्यर्थः । ननु   
"प्रङ्कृतेर्महान्" (सां।का। २२) इत्युक्त्या प्रकृत्यनन्तरं   
तत्कार्यभूतं बुद्धितत्त्वमन्यैरुक्तम् -- इति कथमिहान्तरा   
गुणतत्त्वमुच्यते ? -- इत्याशङ्क्याह -- "तत्र तु" इत्यादि । तुशब्दो हेतौ   
। शङ्क्षुब्धाः" इति परस्पराङ्गाङ्गिभावेन वैषम्यापत्त्या   
कार्यजननोन्मुखाः -- इत्यर्थः । प्रकृतौ हि   
तेषामविशेषेणावस्थानम् । यदाहुः --   

"शत्त्वरजस्तमसां साम्यावस्था प्रकृतिः ।"" (सा। सू। १।६१)   

इति ॥  

न च वैषम्यमनापन्नं कारणं कार्यं जनयेत्, बीजं हि   
जलादिसम्पर्कादुच्छूनतामापन्नं सत् अङ्कुरादि उत्पादयेत् नान्यथा,   
तथात्वे हि मूलादपि तदुत्पादः स्यात्, तदाह --   


न वैषम्यमनापन्नं कारणं कार्यसूतये ॥ ८-२५४ ॥  


अत एव वैषम्यमनापन्ना प्रकृति कथं बुद्धिजन्मनि कारणं स्यात् ?   
इत्याह --   


गुणसाम्यात्मिका तेन प्रकृतिः कारणं भवेत् ।  


"तेन" इति वैषम्यापत्तिभावेन । तदवश्यं प्रकृतिकार्यं   
तत्क्षोभरूपं गुणतत्त्वमन्तराङ्गीकार्यं येन बुद्धिजन्म स्यात् ॥  

ननु यद्येवं तद् गुणतत्त्वमपि प्रकृतिः किं क्षोभं विना जनयेन्न वा   
? तत्राद्ये पक्षे बुद्धितत्त्वमेव तथा जनयतु किमन्तराकल्पितेन   
गुणतत्त्वेन । अथ सति क्षोभे तत् सोऽपि क्षोभः किं क्षोभान्तरे   
सत्यसति वा ? इत्यनवस्था स्यात्, येन न गुणानां नापि बुद्धेर्जन्म   
सिद्धेयत्; तदाह -- नन्वेवं सापि सङ्क्षोभं विना तान्विषमान्गुणान्   
॥ २५५ ॥  


कथं सुवीत तत्राद्ये क्षोभे स्यादनवस्थितिः ।  


ननु भवेदयं दोषः किन्तु साङ्ख्यस्य न पुनरस्माकम्, न हि नाम   
जडं कारणं क्षोभं विना कार्यमेव जनयितुमलम् लोकेबीजाङ्कुरादौ   
तथा दर्शनात्, तदाह --   

साङ्ख्यस्य दोष एवायं…  

एवकारो भिन्नक्रमः । तेन साङ्ख्यस्यैवेति । यद्वा तस्यापि नायं दोषो   
यत्तेन स्वत एव क्षुब्धास्ते गुणा अव्यक्तस्य रूपमिष्टम्, अन्यथा कथं   
तत्कार्योत्पादः स्यात्; अत एव "प्रसवधर्मि" (साम्। का। ११) इत्युक्तम् ॥   

तदाह --   


…यदि वा तेन ते गुणाः ॥ ८-२५६ ॥  


अव्यक्तमिष्टाः ननु यद्येवं तत्तस्य शत्त्वरजस्तमसां साम्यावस्था   
प्रकृतिः" इति कथं सङ्गच्छेत् ? -- इत्याशङ्क्याह -- साम्यं तु   
सङ्गमात्रं न चेतरत् । साम्यं पुनरत्र गुणानां सङ्गमात्रत्वम्,   
क्षुब्धत्वेऽपि समस्पर्धितया समुदितत्वमेव केवलं विवक्षितं न   
त्वितरत्, अक्षुब्धत्वात् अविशेषेणावस्थानम्, तथात्वे हि   
यथोक्तदोषावकाशात्मा बाधः स्यात् ॥   

तन्न साङ्ख्यानां कश्चिद्दोष उक्तः किन्तु गुणतत्त्ववादिनामेव ? --   
इत्याशङ्क्याह --   


अस्माकं तु स्वतन्त्रेशतथेच्छाक्षोभसङ्गतम् ॥ ८-२५७ ॥  

अव्यक्तं बुद्धितत्त्वस्य कारणं क्षोभिता गुणाः ।  


इह तावज्जडं कारणं क्षुब्धतामनापन्नं सत् कार्यं जनयितुमेव   
नालमित्युक्तम्, न चास्य क्षुब्धतापत्तावपि क्षोभान्तरमपेक्षणीयम्   
ईश्वरेच्छातस्तथाभावात्, न च तामन्तरेण कार्यकारणभाव एव   
स्यात् -- इत्यग्रे भविष्यति -- इति नेहायस्तम् । अतश्च अस्मद्दर्शने   
प्रकृतितत्त्वाधिष्ठातुः स्वतन्त्रस्येश्वरस्य तथा   
स्वतन्त्रैवेयमिच्छा, तया क्षुब्धमव्यक्तं क्षोभिता गुणा   
गुणात्मतत्त्वात्मतां यातं सत् बुद्धितत्त्वस्य "कारणम्"   
तत्प्रसवसमर्थम् -- इत्यर्थः ॥ २५७ ॥  

ननु यद्येवं तदीश्वरेच्छातः क्षुब्धं सदव्यक्तं बुद्धितत्त्वमेव   
जनयतु किमन्तरापरिकल्पितेन प्रतिपत्तिगौरवकारिणा गुणतत्त्वेन? --   
इत्याह --   


ननु तत्त्वेश्वरेच्छातो यः क्षोभः प्रकृतेः पुरा ॥ ८-२५८ ॥  

तदेव बुद्धितत्त्वं स्यात् किमन्यैः कल्पितैर्गुणैः ।  


एतदेव प्रतिविधत्ते --   


नैतत्कारणतारूपपरामर्शावरोधि यत् ॥ ८-२५९ ॥  

क्षोभान्तरं ततः कार्यं बीजोच्छूनाङ्कुरादिवत् ।  


तद्धि नाम कारणमुच्यते यत्क्षोभापत्तावपि तद्रूपतापरामर्शमेव   
अवरुन्ध्यात, उच्छूनमपि हि बीजं बीजमेवोच्यते, तेन तत्क्षोभरूपमपि   
गुणतत्त्वं कारणत्वपरामर्शमवरोद्धुमुत्सहते, तथात्वेऽपि   
कथञ्चित् प्रकृत्यैक्यानपायात्; अतश्च गुणतत्त्वं नाम न   
प्रकृतितत्त्वातिरिक्तं तत्त्वान्तरं किन्तु तस्यैव कार्यजननोन्मुखं   
क्षुब्धं रूपान्तरमिति । तस्य हि तत्त्वान्तरत्वे सप्तत्रिंशत्तत्त्वानि   
स्युरिति ।   

"षट्त्रिंशत्तत्त्वमुख्यानि यथा शोध्यानि पार्वति ।  
पृथिव्यादिशिवान्तानि… ॥ (स्व। ५।२)  

इत्यादि दुष्येत् ।   

"चतुर्विंशतितत्त्वानि ब्रह्मा व्याप्य व्यवस्थितः ।  
प्रधानान्तं… ॥ (स्व। ११।४६)   

इति । तथा  

"…पुरुषः पञ्चविंशकः ।"  

इत्याद्यपि विरुद्ध्येत, एवं हि प्रधानं पञ्चविंशं स्यात् पुरुषश्च   
षड्विंशकः इति । तस्मात् यथा मायाया ग्रन्थितत्त्वात्मना   
द्वैविध्यं तथा प्रकृतेरपि क्षुब्धाक्षुब्धरूपतया, --   
इत्यवगन्तव्यं येन सर्वं समञ्जसं स्यात् । बुद्धितत्त्वं तु   
सर्वस्यैवोद्रेकादत्यन्तमेव ततो विलक्षणं बीजादिवाङ्कुरः, -- इति   
तत्कार्यमेव न तु कारणमपि, -- इत्यवश्यमन्तरा बुद्धिकारणं   
गुणतत्त्वमङ्गीकार्यम् । एवं श्वतः क्षुब्धा एव गुणाः प्रकृतिः? --   
इत्यभिदधतोऽपि साङ्ख्यस्य न दोषावकाशः, -- इति प्रकाशितम् ।   
तथात्वे हि गुणानामक्षुब्धमपि रूपं पूर्वं वक्तव्यम् अन्यथा   
क्षुब्धत्वं किमपेक्षं स्यात्; अत एवात्र "बीजोच्छूनाङ्कुरादिवत्"   
इत्यवस्थात्रयमेव दर्शितम् ॥ २५९ ॥  

एवं गुणतत्त्वं साधयित्वा तदन्तर्वर्ति भुवनजातमपि दर्शयति --   


क्रमात्तमोरजःसत्त्वे गुरूणां पङ्क्तयः स्थिताः ॥ ८-२६० ॥  

तिस्रो द्वात्रिंशदेकातस्त्रिंशदप्येकविंशतिः ।  
स्वज्ञानयोगबलतः क्रीडन्तो दैशिकोत्तमाः ॥ ८-२६१ ॥  

त्रिनेत्राः पाशनिर्मुक्तास्तेऽत्रानुग्रहकारिणः ।  


"तमोरजःसत्त्वे" इति समाहारः । तदुक्तम् --   

"प्रथमा तमसः पङ्क्तिरुपरिष्टाद् व्यवस्थिता ।  
तेषां नामानि कथ्यन्ते यथावदनुपूर्वशः ॥  

शिवः प्रभुर्वामदेवश्चण्डश्चैव प्रतापवान् ।  
प्रह्लादश्चोत्तमो भीमः करालः पिङ्गलस्तथा ॥  

महेन्द्रो दिनकृच्चैव प्रतोदो दश एव च ।  
कडेवरश्च विख्यातस्तथैव च कटङ्कटः ॥  

अम्बुहर्ता च नारीशः श्वेत ऋग्वेद एव च ।  
यजुर्वेदः सामवेदस्त्वथर्वा सुशिवस्तथा ॥  

विरूपाक्षस्तथा ज्येष्ठो विप्रो नारायणस्तथा ।  
गण्डोदरो यमो माली गहनेशश्च पीडनः ॥  

प्रथमा पङ्क्तिरुद्दिष्टा रुद्रैर्द्वात्रिंशता वृता ।  
रजसश्चोपरिष्टात्तु द्वितीया पङ्क्तिरुच्यते ॥  

शुक्लो दासः सुदासश्च लोकाक्षः सूर्य एव च ।  
सुहोत्र एकपादश्च गृद्ध्रश्चैव शिवेश्वरः ॥  

गौतमश्चैव योगीशो दधिबाहुस्तथापरः ।  
ऋषभश्चैव गोकर्णो देवश्चैव गुहेश्वरः ॥  

गुहेशानः शिखण्डी च जटी माली तथोग्रकः ।  
भृगुः शिखी तथा शूली सुगतिश्च सुपालनः ॥  

अट्टहासो दारुकश्च लाङ्गुलिश्च त्रिदण्डकः ।  
भावनश्च तथा भाव्यो लकुलेशस्तथा परः ॥  

त्रिंशद्रुद्राः समाख्याता द्वितीया पङ्क्तिरुत्तमा ।  
सत्त्वस्य चोपरिष्टात्तु तृतीया पङ्क्तिरुच्यते ॥  

देवारुणो दीर्घबाहुररिर्भूतिश्च स्थाणुकः ।  
सद्योजातस्तथा शण्ठी षण्मुखश्चतुराननः ॥  

चक्रपाणिश्च कूर्माक्षस्त्वर्धनारीश एव च ।  
संवर्तकश्च भस्मीशः कामनाशन एव च ॥  

कपाली भूर्भुवश्चैव वषट्कारस्तथैव च ।  
वौषट्कारस्तथा स्वाहा सुधा च परिकीर्तिता ॥  

एकविंशतिरुद्रास्तु पङ्क्तिरेषा तृतीयिका । (स्व। १०।१०५८)   

इति ॥ २६१ ॥  

इयदन्तं भुवनानि सङ्कलयति --   


बुद्धेश्च गुणपर्यन्तमुभे सप्ताधिके शते ॥ ८-२६२ ॥  

रुद्राणां भुवनानां च मुख्यतोऽन्ये तदन्तरे ।  


बुद्धेरिति, कार्यप्रपञ्चरूपायाः । तेन पृथ्वीतत्त्वादारभ्य   
गुणतत्त्वपर्यन्तं मुख्यतोऽन्यथा सङ्ख्याया आनन्त्यात् भुवनानां   
सप्ताधिकं शतद्वयं भवेत् । तथा हि पृथिव्यामधस्तादनन्तस्यैकं   
भुवनम्, अन्तः कालाग्निकूष्माण्डहाटकब्रह्मविष्णुरुद्राणां षट्,   
बहिः शतरुद्राणां शतम्, तदधिष्ठातुर्वीरभद्रस्य चैकम् --   
इत्यष्टोत्तरं शतम् । अप्तत्त्वे तदधिष्ठातुर्वीरभद्रस्य   
गुह्याष्टकस्य च -- इति नव भुवनानि । तेजस्तत्त्वे   
शिवाग्नेरतिगुह्याष्टकस्य च -- इति नव । आकाशतत्त्वे आकाशस्य   
पवित्राष्टकस्य चेति नव । तन्मात्रेषु मूर्तीनामष्टौ,   
कर्मेन्द्रियाधिपानां पञ्च, ज्ञानेन्द्रियाधिपानां पञ्च, मनसि   
सोमस्यैकम्, अहङ्कारेऽहङ्कारेशस्य स्थाण्वष्टकस्य चेति नव, बुद्धौ   
देवयोनिक्रोधतेजोयोगाख्यानि चत्वार्यष्टकानि, इति द्वात्रिंशत्,   
गुणतत्त्वे च पङ्क्तित्रयमिति ॥ २६२ ॥  

अन्यत्र पुनरियान्विशेषः -- इत्याह --   


योगाष्टकं गुणस्कन्धे प्रोक्तं शिवतनौ पुनः ॥ ८-२६३ ॥  


"गुणस्कन्धे" गुणतत्त्वे ॥ २६३ ॥  

तद्ग्रन्थमेव पठति --   


योनीरतीत्य गौणे स्कन्धे स्युर्योगदातारः ।  
अकृतकृतविभुविरिञ्चा हरिर्गुहः क्रमवशात्ततो देवी ॥ ८-२६४ ॥  

करणान्यणिमादिगुणाः कार्याणि प्रत्ययप्रपञ्चश्च ।  
अव्यक्तादुत्पन्ना गुणाश्च सत्त्वादयोऽमीषाम् ॥ ८-२६५ ॥  

धर्मज्ञानविरागानैश्वर्यं तत्फलानि विविधानि ।  
यच्छन्ति गुणेभ्योऽमी पुरुषेभ्यो योगदातारः ॥ ८-२६६ ॥  

तेभ्यः परतो भुवनं सत्त्वादिगुणासनस्य देवस्य ।  
सकलजगदेकमातुर्भर्तुः श्रीकण्ठनाथस्य ॥ ८-२६७ ॥  


"प्रत्ययप्रपञ्चः" इति विपर्ययादिः पञ्चाशदाद्यः । "अमीषाम्"   
अकृतादीनां योगदातॄणाम् । एतच्चैषां दातृत्वं यत्परेभ्योऽपि   
धर्मादि प्रयच्छन्तीति । "परतः" इत्यूर्ध्वम् ॥ २६७ ॥  

ननु एभ्योऽप्यूर्ध्वमवस्थानेन अस्य किं स्यात्? -- इत्याशङ्क्याह --   


येनोमागुहनीलब्रह्मऋभुक्षकृताकृतादिभुवनेषु ।  
ग्रहरूपिण्या शक्त्या प्राभ्व्याधिष्ठानि भूतानि ॥ ८-२६८ ॥  


नीलो" विष्णुः, ग्रहरूपिण्येति, अवष्टम्भात्मिकया -- इत्यर्थः ।   
"अधिष्ठानि" अधिष्ठितानि ॥ २६८ ॥   

तत्तदधिष्ठानमेव व्याचष्टे --   


उपसञ्जिहीर्षुरिह यश्चतुराननपङ्कजं समाविश्य ।  
दग्ध्वा चतुरो लोकाञ्जनलोकान्निर्मिणोति पुनः ॥ ८-२६९ ॥  

यस्येच्छातः सत्त्वादिगुणशरीरा विसृजति रुद्राणी ।  
अनुकल्पो रुद्राण्या वेदी तत्रेज्यतेऽनुकल्पेन ॥ ८-२७० ॥  

पशुपतिरिन्द्रोपेन्द्रविरिञ्चैरथ तदुपलम्भतो देवैः ।  
गन्धर्वयक्षराक्षसपितृमुनिभिश्चित्रितास्तथा यागाः ॥ ८-२७१ ॥  


शमाविश्य" इति अधिष्ठाय "दग्ध्वा" इति अर्थात्कालाग्निरूपतया ।   
"रुद्राणी" उमादेवी । "अनुकल्पो" गौणी मूर्तिः, "वेदी" क्रियाशक्त्यात्मा   
पीठिका । तत्रेति वेद्याम् । पशुपतिरिति, अर्थाद् बाह्यलिङ्गरूपः ॥ २७१   
॥   


गुणानां यत्परं साम्यं तदव्यक्तं गुणोर्ध्वतः ।  
क्रोधेशचण्डसंवर्ता ज्योतिःपिङ्गलसूरकौ ॥ ८-२७२ ॥  

पञ्चान्तकैकवीरौ च शिखोदश्चाष्ट तत्र ते ।  


"परं साम्यम्" इति अक्षुब्धतयावस्थानम्, अत एव "अव्यक्तम्" -- इत्युक्तम् ।   
इह सर्वत्र भुवनेश्वराणामादिग्रहणेनैव प्रक्रान्तेऽपि सङ्ग्रहे   
स्वकण्ठेनैव पाठेऽयमाशयो यदत्र बहूनि   
शास्त्रान्तरेष्वसमञ्जसानि पाठान्तराणि सम्भवन्ति ↓ इति   
श्रोतॄणां मा भूत्सम्मोहः -- इति । तदुक्तं श्रीरुरौ --    

"क्रोधेशचण्डसवंरतज्योतिःपिङ्गलसूरकाः ।  
पञ्चान्तकैकवीरेशशिखोदाख्या महेश्वराः ॥"   

इति । श्रीनन्दिशिखायामपि ↓   

"अष्टौ भुवनपाला ये क्रोधेशश्चण्डसञ्ज्ञकः ।  
संवर्तः पिङ्गलो ज्योतिस्तथा पञ्चान्तको विभुः ॥  

एकवीरः शिखोदश्च गुणानां परतः स्थिताः ।"   

इति ॥ २७२ ॥  

अत्रापि शिवतनावुक्तं विशेषं दर्शयति --   


गहनं पुरुषनिधानं प्रकृतिर्मूलं प्रधानमव्यक्तम् ॥ ८-२७३ ॥  

गुणकारणमित्येते मायाप्रभवस्य पर्यायाः ।  


नन्वेवमभिधानानामत्र प्रवृत्तौ किं निमित्तम् ? -- इत्याशङ्क्याह --    


यावन्तः क्षेत्रज्ञाः सहजागन्तुकमलोपदिग्धचितः ॥ ८-२७४ ॥  

ते सर्वेऽत्र विनिहिता रुद्राश्च तदुत्थभोगभुजः ।  
मूढविवृत्तविलीनैः करणैः केचित्तु विकरणकाः ॥ ८-२७५ ॥  


यतोऽत्र सर्व एव क्षेत्रज्ञा रुद्रा वा विनिहिताः सन्तः   
केचिन्मूढादिरूपैः करणैस्तदुत्थं भोगं भुज्जते, केचित्तु विकरणा   
एव -- इति । शहजः" आणवः । "आगन्तुकौ" कार्ममायीयौ ॥ २७५ ॥  

मूढडिरूपत्वमेव व्याचष्टे --   


अकृताधिष्ठानतया कृत्याशक्तानि मूढानि ।  
प्रतिनियतविषयभाञ्जि स्फुटानि शास्त्रे विवृत्तानि ॥ ८-२७६ ॥  

भग्नानि महाप्रलये सृष्टौ नोत्पादितानि लीनानि ।  
इच्छाधीनानि पुनर्विकरणसञ्ज्ञानि कार्यमप्येवम् ॥ ८-२७७ ॥  


"कृत्यम्" शब्दाद्यालोचनम्; अत एव बाधिर्यादिविशिष्टवृत्तित्वे हेतुः   
"प्रतिनियतविषयभाञ्जि" इति । सृष्टावनुत्पाद एव लीनत्वे हेतुः ।   
"इच्छाधीनानि" इति स्वात्मायत्तानि -- इत्यर्थः । अत एव   
श्रीकण्ठादीनां स्वतन्त्रेन्द्रियत्वम् । यदुक्तमत्रैव --   

"तेषूमापतिरेव प्रभुः स्वतन्त्रेन्द्रियो विकरणात्मा ।" (तम्। ८।२२९)  

एवमिति, मूढादिभेदाच्चतुर्धा ॥ २७७ ॥  


पंस्तत्त्वे तुष्टिनवकं सिद्धयोऽष्टौ च तत्पुरः ।  
तावत्य एवाणिमादिभुवनाष्टकमेव च ॥ ८-२७८ ॥  


तावत्योः, नवाष्टौ च । तदुक्तम् --   

"अम्बा च सलिला ओघा वृष्टिः सार्धं च तारया ।  
सुतारा च सुनेत्रा च कुमारी च ततः परम् ॥  

उत्तमाम्भसिका चैव तुष्टयो नव कीर्तिताः ।  
तारा चैव सुतारा च तारयन्ती प्रमोदिका ॥  

प्रमुदिता मोदमाना रम्यका च ततः परम् ।  
सदाप्रमुदिका चैव सिद्ध्यष्टकमुदाहृतम् ॥  

अणिमा लघिमा चैव महिमा प्राप्तिरेव च ।  
प्राकाम्यं च तथेशित्वं वशित्वं यदुदाहृतम् ॥  

यत्रकामावसायित्वमणिमाद्यष्टकं स्मृतम् ।" (स्व। १०।१०७०)   

इति ॥ २७८ ॥  

तुष्ट्यादीनां च किं रूपम् ? -- इत्याशङ्क्याह --   


अतत्त्वे तत्त्वबुद्ध्या यः सन्तोषस्तुष्टिरत्र सा ।  


हेयेऽप्यादेयधीः सिद्धिः न चैतदस्मदुपज्ञमेवेत्याह --   


तथा चोक्तं हि कापिलैः ॥ ८-२७९ ॥  


तदाह --   


आध्यात्मिक्यश्चतस्रः प्रकृत्युपादानकालभाग्याख्याः ।  
पञ्च विषयोपरमतोऽर्जनरक्षासङ्गसङ्क्षयविघातैः ॥ ८-२८० ॥  

ऊहः शब्दोऽध्ययनं दुःखविघातास्त्रयः सुहृत्प्राप्तिः ।  
दानं च सिद्धयोऽष्टौ सिद्धेः पूर्वोऽङ्कुशस्त्रिविधः ॥ ८-२८१ ॥  


"आध्यात्मिक्यः" इति अनात्मरूपे प्रकृत्यादौ भवन्ति -- इत्यर्थः । तत्र   
प्रधानमहदादिरूपतयाष्टविधा प्रकृतिरेव विश्वोत्पत्तिनिमित्तं   
नान्यत् -- इति तत्रैव सङ्गद्वेषादिनिवृत्तिनिमित्तं   
भोक्तृत्वाद्यध्यवस्यतो योगिनः प्रकृत्याख्या तुष्टिः । एवं च   
प्रकृतेरविशेषात् सर्वदा सर्वस्माच्च सर्वस्योत्पत्तिः स्यात् -- इति   
यथास्वोपादानं भावानामुत्पादो न्याय्यः -- इति । तदेव विश्वकारणम्   - इति पृथिव्यादावुपादान एव भोक्तृत्वाद्यध्यवस्यत उपादानाख्या ।   
एवमपि कालमपेक्ष्य भावनामुत्पत्तिरिति स एव विश्वकारणम् ↓ इति   
तत्रैव भोक्तृत्वाद्यध्यवस्यतः कालाख्या । एवमपि   
भाग्यविशेषात्फलविशेषः -- इति तेषामेव विश्वकारणत्वमिति   
तत्रैव भोक्तृत्वाद्यध्यवस्यतो भाग्याख्येति चतस्रः । पञ्चेति,   
बाह्यविषयोपरमस्य पञ्चहेतुत्वात्, ते चार्जनादयः, सर्वस्य   
सुखार्थं विषयेषु प्रवृत्तिः न च तेभ्यः कदाचिदपि तद्भवेत्   
यद्विषयाणामर्जनादौ त्रितये यतमानस्य पुंसः परं कष्टमेव,   
एवमपि एषामाकस्मिकः स्वयमेव सङ्क्षयः -- इति महत्कष्टम्, न   
चैतत्परोपघातं विना सिद्ध्येत् -- इति कष्टात्कष्टतरम् ।   
तदेषामेवं दोषदर्शनान्माध्यस्थ्यमवलम्बमानस्य योगिनः पञ्चेति   
नवाम्बाद्यास्तुष्टयः क्रमेण उक्ताः । अनेन च   
पाठेनैवमीश्वरकृष्णः शिक्षितः -- यदन्यथा नवानां   
तुष्टीनां स्वकण्ठेनैवोपादानं न स्यादिति । ऊहः   
प्रत्यक्षादिप्रमाणव्यतिरेकेण स्वयमेव तत्तदर्थविषयः प्रत्ययः,   
शब्दः स्वयमेवमप्रतिपत्तौ तद्विषयः सकृद्गुरूपदेशः,   
अध्ययनमेवमप्रतिपत्तौ तत्रैव पौनःपुन्येनाभ्यासः, एषां पञ्च   
प्रत्यनीका दुःखत्रयं सन्देहो दौर्भाग्यं चेति । तत्र दुःखत्रयस्य   
शास्त्रान्तरदृष्टैरुपायैर्विघातं कृत्वा कल्याणमित्रपरिचयाच्च   
सन्देहं व्युदस्य, दानेन च दौर्भाग्यमपाकृत्य पूर्वेषां   
त्रयाणामन्यतमेन साधयन्ति -- इत्यष्टौ सिद्धयस्ताराद्याः क्रमेण   
उक्ताः । ननु सर्वेषामविशेषेणैताः सिद्धयः किं न स्युः? --   
इत्याशङ्क्योक्तम् शिद्धेः पूर्वोऽङ्कुशस्त्रिविधः" इति । पूर्वो   
विपर्ययाशक्त्यतुष्टिलक्षणोऽङ्कुशो निरोधकारित्वात्, तेनाविशेषेण   
सर्वप्राणिषु सिद्धीनामप्रवृत्तिरिति ॥ २८१ ॥  


अणिमाद्यूर्ध्वतस्तिस्रः पङ्क्तयो गुरुशिष्यगाः ।  
तत्रापि त्रिगुणच्छायायोगात् त्रित्वमुदाहतम् ॥ ८-२८२ ॥  

नाडीविद्याष्टकं चोर्ध्वं पङ्क्तीनां स्यादिडादिकम् ।  


तत्रापीति, अपिशब्देन न केवलं गुणतत्त्वे गुरूणां गुणत्रययोगितया   
त्रित्वमुक्तं यावदिहापि -- इत्यभिहितम् । तदुक्तम् --   

"यथोर्ध्वं गुरुशिष्याणां पङ्क्तित्रयमतः शृणु ।  
मस्करी पूरणः कृत्स्रः कपिलः काश एव च ॥  

सनत्कुमारगौतमवसिष्ठाद्यांशकास्तथा ।  
काश्यपो नासिकेतुश्च गालवो भौतिकस्तथा ॥  

शाकल्यस्तु समाख्यातो दुर्वासाः परमो मुनिः ।  
वाल्मीकिश्च गुरुश्रेष्ठः सपराशरगालवः ॥  

पिप्पलादश्च सौमित्रो वायुपुत्रो भदन्तकः ।  
मस्कर्यादिभदन्तान्ता दृष्टादृष्टस्य वादिनः ॥  

द्वाविंशतिर्गुरुवराः प्रथमा पङ्क्तिरिष्यते ।  
जह्नुश्च तृणबिन्दुश्च मुनिस्तार्क्ष्यस्तथैव च ॥  

ध्यानाश्रयोऽथ दीर्घश्च होताऽजगर एव च ।  
अगस्त्यो वसुभौमश्च उपाध्यायश्च कीर्तितः ॥  

शुक्रो भृग्वङ्गिरा रामो जमदग्निसुतोर्ध्वगः ।  
स्थूलशिरा बालखिल्यो मनुजश्चेति कीर्तितः ॥  

वज्रात्रेयो विशुद्धश्च शिवश्चारुरथानुगः ।  
जह्न्वादिचारुपर्यन्ता द्वितीया पङ्क्तिरिष्यते ॥  

हरो जण्ठी प्रतोदश्च अमरेशश्चतुर्थकः ।  
कृष्णपिङ्गेशरुद्रश्च इन्द्रजिद् वृषभः शिवः ॥  

यमः क्रूरश्च विख्यातो गङ्गाधर उमापतिः ।  
भूतेश्वरः कपालीशः शङ्करश्च तथैव च ॥  

अर्धनारीश्वरश्चैव पिङ्गलश्च तथा परः ।  
महाकालश्च संवर्तो मण्डली त्वेकवीरकः ॥  

तथा चान्यश्च विख्यातो भारभूतेश्वरो ध्रुवः ।  
जह्न्वादिचारुपर्यन्ता ऋषयः पञ्चविंशतिः ॥  

हरादयो ध्रुवान्ताश्च गुरवो विंशतिः स्मृताः ।" (स्व। १०।१०८३)   

इति । अत्र च पङ्क्तिद्वये गुरुशब्दोपादानान्मध्यमायां पङ्क्तौ शिष्या   
एव -- इत्यर्थसिद्धम् । नाडीरूपाश्च ता विद्यास्तदधिष्ठातृदेवताः   - इत्यर्थः । तदुक्तम् --   

"इडा च चन्द्रिणी चैव शान्तिः शान्तिकरी तथा ।  
माला च मालिनी चैव स्वाहा चैव सुधा तथा ॥" (स्व। १०।१०८५)   

इति ॥ २८२ ॥  

ननु नाङ्यधिष्ठातृदेवतानां पुंस्तत्त्वावस्थाने किं निमित्तम्? --   
इत्याशङ्क्याह --   


पंसि नादमयी शक्तिः प्रसराख्या च यत्स्थिता ॥ ८-२८३ ॥  


चोऽवधारणे । यद्यस्मात्पुंस्तत्त्वाधिष्ठातरि सङ्कुचितरूपत्वात्   
अणुशब्दादिव्यपदेश्ये पुंस्येव, नदति स्वात्माभेदेन विश्वं   
परामृशति इति नादः" स्वातन्त्र्यात्मपरकर्तृत्वलक्षणो विमर्शः,   
तन्मयी शक्तिर्बहीरूपतया प्रसरणशीलत्वात् प्रसराख्या स्थिता,   
क्रियाशक्तिपर्यन्तेन स्थूलरूपेण स्फुरति -- इत्यर्थः । इदमुक्तं   
भवति, चिच्छक्तिरेव हि स्वस्वातन्त्र्यात् सङ्कुचितात्मरूपतामाभास्य   
देहाद्यात्मतामपि जिघृक्षुः प्रथमं नाडीरूपतामियादिति । यदुक्तं   
प्राक् --   

"चित्स्पन्दप्राणवृत्तीनामन्त्या या स्थूलता सुषिः ।  
सा नाडीरूपतामेत्य देहं सन्तानयेदिदम्" ॥ (तम्। ७।६६)   

इति ॥ २८३ ॥  

ननु भवेदेवं यदि पुंसः कर्तृत्वं सिद्ध्येत्, तदेव पुनरतिदुर्लभं   
यत् तथात्वेऽस्य क्षीरादिवदचैतन्यं स्यात् ? -- इत्याशङ्क्याह --   


न ह्यकर्ता पुमान्कर्तुः कारणत्वं च संस्थितम् ।  


एवं हि भुजिक्रियाकर्तृत्वायोगात् भोक्तृत्वमपि अस्य न स्यात् । ननु   
भवद्भिर्जगतां कार्यत्वं साधयितुं पुंसः कर्तृत्वमभ्युपेयते,   
तच्च अस्माकं प्रकृतिरेव उद्वोढुमुत्सहते -- इति किं तेन   
अचैतन्याधायिना ? -- इत्याशङ्क्योक्तम् --   

"कर्तुः कारणत्वं च संस्थितम्"  

इति । कर्तुरिति न तु जडस्य प्रकृत्यादेः । एतच्च समनन्तराह्निक एव   
साधयिष्यते तत एवावधार्यम् ॥   

ननु यद्यचैतन्यात्पुंसः कर्तृत्वं नाभ्युपेयेत तत्तथात्वेऽपि   
तन्नोपरमेत् -- इत्याह --   


अकर्तर्यपि वा पुंसि सहकारितया स्थिते ॥ ८-२८४ ॥  

शेषकार्यात्मतैष्टव्यान्यथा सत्कार्यहानितः ।  


इह तावद्विश्वोत्पत्तौ प्रकृतिः कारणं सा च पुरुषमनपेक्ष्य न   
किञ्चिदाधातुं शक्नुयात् तत्संयोगेनैव विश्वोत्पादस्योक्तत्वात् ।   
यदाहुः --   

पुरुषस्य दर्शनार्थं कैवल्यार्थन्तथा प्रधानस्य ।  
पङ्ग्वन्धवदुभयोरपि संसर्गस्तत्कृतः सर्गः ॥ (साम्। का। २१)   

इति । तदन्वयव्यतिरेकानुविधानात् पुमानपि विश्वोत्पत्तौ कारणम्, तच्च   
विश्वस्य तद्रूपानुवृत्त्यसम्भवात् नोपादानरूपं किन्तु सहकारिरूपम्   
तथात्वे च अस्योपादेयातिरिक्तसहकार्यात्मतावश्यमेषितव्याऽन्यथा   
सत्कार्यवादो हीयेत -- इत्येवमपि अस्य   
विश्वात्मतापरिणामादचैतन्यमेवापतेत् ॥ २८४ ॥  

तदेवं विश्वोत्पत्तौ पुम्स एव कर्तृत्वमेष्टव्यं येनास्य   
तत्तद्रूपोपग्रहेऽपि स्वस्वरूपाप्रच्युतेरचैतन्यं न स्यात्, तदाह --    


तस्मात्तथाविधे कार्ये या शक्तिः पुरुषस्य सा ॥ ८-२८५ ॥  

तावन्ति रूपाण्यादाय पूर्णतामधिगच्छति ।  


"तथाविधे" इति क्रियाशक्त्यात्मनि स्थूलरूपे । तावन्तीति,   
नाडीविद्यादिरूपाणि । पूर्णतामित्येवमपि स्वात्ममात्रविश्रान्तत्वात् ॥   
२८५ ॥  

इदानीं प्रकृतमेवानुसरति --   


नाङ्यष्टकोर्ध्वे कथितं विग्रहाष्टकमुच्यते ॥ ८-२८६ ॥  


कथितमिति -- सर्वशास्त्रे ॥ २८६ ॥  

तदाह --    


कार्यं हेतुर्दुःखं सुखं च विज्ञानसाध्यकरणानि ।  
साधनमिति विग्रहतायुगष्टकं भवति पुंस्तत्त्वे ॥ ८-२८७ ॥  


कार्यं तन्मात्रं हेतुरिति, वागादीन्द्रियदशकात्मकारणम् ।   
"विज्ञानसाध्य" इत्यनेन बुद्धिकर्मेन्द्रियाभिव्यङ्ग्यं ज्ञानमात्रं   
व्यापारमात्रं चोक्तम् । करणेति, अन्तःकरणत्रयम् । साधनमिति,   
सर्वकारणं प्रधानमित्यर्थः । विग्रहतायुगिति,   
सूक्ष्मशरीरारम्भकत्वात्, भवति -- इति सूक्ष्मेण रूपेण, स्थूलेन   
रूपेणैषामुक्तत्वात्, परेण च रूपेण मायाया वक्ष्यमाणत्वात् ॥ २८७   
॥  


भुवनं देहधर्माणां दशानां विग्रहाष्टकात् ।  
अहिंसा सत्यमस्तेयं ब्रह्माकल्काक्रुधो गुरोः ॥ ८-२८८ ॥  

शुश्रूषाशौचसन्तोषा ऋजुतेति दशोदिताः ।  
पुंस्तत्त्व एव गन्धान्तं स्थितं षोडशकं पुनः ॥ ८-२८९ ॥  

आरभ्य देहपाशाख्यं पुरं बुद्धिगुणास्ततः ।  
तत्रैवाष्टावहङ्कारस्त्रिधा कामादिकास्तथा ॥ ८-२९० ॥  

पाशा आगन्तुकगाणेशवैद्येश्वरभेदिताः ।  
त्रिविधास्ते स्थिताः पुंसि मोक्षमार्गोपरोधकाः ॥ ८-२९१ ॥  


विग्रहाष्टकादिति, ऊर्ध्वम् । पुंस्तत्त्व एवेत्यर्थात्, दशविधस्यापि   
धर्मस्योर्ध्वम् । देहपाशेत्याद्यावृत्यापि एतदनन्तरं देहपाशानां   
सूक्ष्मदेहारम्भिणां विषयशब्दवाच्यानां शब्दादीनां   
पञ्चानामपि पुरं व्याख्येयम् । तदुक्तम् --   

"शब्दः स्पर्शश्च रूपं च रसो गन्धश्च पञ्चमः ।  
विषयास्तु समाख्याताः शोधनीयाः प्रयत्नतः ॥" (स्व। १०।१०९६)   

इति । एतच्च यद्यपि श्रीस्वच्छन्दे त्रिविधादहङ्कारादन्तरमुक्तं   
तथापि इह विकारषोडशकसाजात्येनैवं व्याख्यातम् । शब्दादीनामेव   
च सर्वतोमुखं परं बन्धकत्वं समस्ति -- इति   
परसूक्ष्मस्थूलतयैषां तत्र तत्र पौनःपुन्येन   
शोध्यत्वेनाभिधानम् -- इति न कश्चिद्दोषः । कामादिकाः   
पाशास्त्रिविधा उदिता -- इति सम्बन्धः । एषां चात्र अवस्थाने   
हेतुर्मोक्षमार्गोपरोधका इति । तदुक्तम् --   

"कामः क्रोधश्च लोभश्च मोहः पैशुन्यमेव च ।  
जन्ममृत्युजराव्याधिक्षुत्तृट्तृष्णास्तथैव च ॥  

विषादश्च भयं चैव मदो हर्षणमेव च ।  
रागो द्वेषश्च वैचित्त्यं कुपितानृतद्रोहिता ॥  

माया मात्सर्यं धर्मश्च अधर्मश्चास्वतन्त्रता ।  
आगन्तुकाश्च बोद्धव्या गणपाशान्निबोध मे ॥  

देवी नन्दिमहाकालौ गणेशो वृषभस्तथा ।  
भृङ्गी चण्डेश्वरश्चैव कार्तिकेयोऽष्टमः स्मृतः ॥  

अनन्तस्त्रितनुः सूक्ष्मः श्रीकण्ठश्च शिवोत्तमः ।  
शिखण्डी चैकनेत्रश्च एकरुद्रस्तथा परः ॥  

विद्येश्वराष्टकान्पाशान्दीक्षाकाले विशोधयेत् ।" (स्व। १०।११०१)   

इति ॥ २९१ ॥  

नन्विह त्रिविधाः पाशाः -- आणवः कार्मो मायीयश्चेति । तत्र   
विकारषोडशकादेः पाशत्वं यद्य(द)भिधीयते तदास्ताम्, स हि   
मायीयस्यैव पाशस्य प्रपञ्चः; यत्पुनरिदं गणानां विद्येशानां   
च पाशत्वमुच्यते तदपूर्वमिव नः प्रतिभासते? -- इत्याशङ्क्याह --    


यत् किञ्चित् परमाद्वैत-  
संवित्-स्वातन्त्र्य-सुन्दरात् ।  
पराच् छिवाद् उक्त-रूपाद्  
अन्यत् तत् **पाश** उच्यते ॥ ८-२९२ ॥  


इह खलु पूर्वमुक्तस्वरूपात्प्रकाशैकमात्रवपुषः "परात्"   
पूर्णाच्छिवात् यत्किञ्चित् न तु नियतमेव "अन्यत्" अतिरिक्तं तन्निखिलमेव   
पाश उच्यते, बन्धकतयैव अभिमतम् -- इत्यर्थः । ननु   
परस्मात्प्रकाशादन्यन्नाम न किञ्चिदेव सम्भवेत् तदतिरेकेणास्य   
भानायोगात्, तथात्वे वा तदेकमात्ररूपत्वात् तत्कस्य पाशत्वेन   
अभिधानम् ? -- इत्याशङ्क्योक्तम् -- "परमाद्वैतसंवित्स्वातन्त्र्यसुन्दरात्"   
इति । स हि परः शिवः परमाद्वैतसंविद्रूपत्वेऽपि स्वातन्त्र्यसुन्दरो   
येन स्वं (स्व) रूपं गोपयित्वा तेन तेन सङ्कुचितेन रूपेण प्रस्फुरेत्,   
यतोऽयं भेदप्रथात्मा मायीय एव मलः प्रबलतामियात् ॥ २९२ ॥  

नन्वेवं वेदकैकस्वरूपात् पराच्छिवादन्ये वेद्यैकरूपास्तनुकरणादयो   
जडा यदि पाशत्वेनेष्यन्ते तदास्ताम्, कथं पुनः वेदकैकस्वभावाः   
पररूपाः प्रमातारोऽपि ? -- इत्याशङ्क्याह --   


तद् एवं पुंस्त्वम् आपन्ने  
पूर्णेऽपि परमेश्वरे ।  
तत्-स्वरूपापरिज्ञानं,  
चित्रं हि पुरुषास् ततः ॥ ८-२९३ ॥  


इह खलु पारमेश्वराद् रूपात् भेदेन प्रथनं नाम बन्धो यदख्यातिरिति   
सर्वत्रोद्धोष्यते तच्च वेदकानां वेद्यानां चाविशिष्टम् -- इति   
सर्वेषामपि पाशरूपतायां समानः पन्थाः । एवमपि तत्-स्वरूपापरिज्ञाने पुंसाम् अन्योन्यम् अतिशयः सम्भवेत्, येनैषामपि वैचित्र्यम् । तथा हि -- कस्यचिदेक एव मलः कस्यचित् द्वौ,   
कस्यचित्त्रयोऽपीति । एवमपि पाशरूपतायामेषां न कश्चिद्विशेषः,   
पारमेश्वरस्य स्वरूपापरिज्ञानस्य तादवस्थ्यात् । एवं च विद्येशत्वं   
त्वपरा मुक्तिः -- इत्यादि युक्तमेव । अत एव  

> शमनान्तं वरारोहे पाशजालमनन्तकम् ।" (स्व। ४।४२९)   

इत्याद्युक्तम् ॥ २९३ ॥  

एवमिहापि अनुक्तं यत्किञ्चित्पराच्छिवादन्यत् तत्सर्वं पाशतयैव   
ज्ञेयमित्याह ↓   


उक्तानुक्तास्तु ये पाशाः परतन्त्रोक्तलक्षणाः ।  
ते पुंसि सर्वे तांस्तत्र शोधयन्मुच्यते भवात् ॥ ८-२९४ ॥  

पुम्स ऊर्ध्वं तु नियतिस्तत्रस्थाः शङ्करा दश ।  
हेमाभाः सुसिताः कालतत्त्वे तु दश ते शिवाः ॥ ८-२९५ ॥  

कोटिः षोडशसाहस्रं प्रत्येकं परिवारिणः ।  
रागे वीरेशभुवनं गुर्वन्तेवासिनां पुरम् ॥ ८-२९६ ॥  

पुरं चाशुद्धविद्यायां स्याच्छक्तिनवकोज्ज्वलम् ।  
मनोन्मन्यन्तगास्ताश्च वामाद्याः परिकीर्तिताः ॥ ८-२९७ ॥  

कलायां स्यान्महादेवत्रयस्य पुरमुत्तमम् ।  


"शङ्कराः" इत्येतत्सञ्ज्ञाः ।  

"वामदेवस्तथा शर्वस्तथा चैव भवोद्भवौ ।  
वज्रदेहः प्रभुश्चैव दाता च क्रमविक्रमौ ॥  

सुप्रभेदश्च दशमो नियत्यां शङ्कराः स्मृताः ।" (स्व। १०।११०४)   

इति । हेमाभा इति, शङ्कराः । सुसिता इति, शिवाः । तदुक्तम् --   

"हेमाभाः शङ्कराः प्रोक्ताः शिवाः स्फटिकसन्निभाः ।"   
(स्व। १०।११०८)   

इति ।   

"शुद्धो बुद्धः प्रबुद्धश्च प्रशान्तः परमाक्षरः ।  
शिवश्च सुशिवश्चैव ध्रुवश्चाक्षरशम्भुराट् ॥  

दशैते कालतत्त्वे तु शिवा ज्ञेया वरानने ।" (स्व। १०।११०७)   

इति च । वीरेशभुवनमिति, अर्थादष्टसङ्ख्यावच्छिन्नम् । "परम्" इति   
अन्यत् दशसङ्ख्यावच्छिन्नम् । तदुक्तम् ↓   

"अत ऊर्ध्वं हरिहरौ रागतत्त्वे निबोध मे ।  
संहृष्टः सुप्रहृष्टश्च सुरूपो रूपवर्धनः ॥  

मनोन्मनो महावीरो वीरेशाः परिकीर्तिताः ।" (स्व। १०।१११२)   

इति ।   

"कल्याणः पिङ्गलो बभ्रुवीरश्च प्रभवस्तथा ।  
मेघातिथिश्छेदकश्च दाहकः शास्त्रकारिणः ॥  

पञ्च शिष्यास्तथाचार्या दशैते संव्यवस्थिताः ।" (स्व। १०।१११४)   

इति च । "ताः" इति शक्तयः । तदुक्तम् --   

"वामा ज्येष्ठा च रौद्री च काली विकरणी तथा ।  
बलविकरणी चैव बलप्रमथनी तथा ॥  

सर्वभूतदमनी च तथा चैव मनोन्मनी ।" (स्व। १०।१११४)   

इति च । अत्र च स्त्रीपाठ एव साधुर्महाजनैः परिगृहीतत्वात् ।   
उत्तममिति, विश्वस्य परायां काष्ठायामधिरोहात् । तदुक्तम् --   

"महादेवो महातेजा महाज्योति… ।"   

इति ॥ २९७ ॥  

इदानीं ग्रन्थितत्त्वशक्त्यात्मना त्रिप्रकारं मायायाः स्वरूपं   
निरूपयति --   


ततो माया त्रिपुटिका मुख्यतोऽनन्तकोटिभिः ॥ ८-२९८ ॥  

आक्रान्ता सा भगबिलैः प्रोक्तं शैव्यां तनौ पुनः ।  
अङ्गुष्ठमात्रपर्यन्तं महादेवाष्टकं निशि ॥ ८-२९९ ॥  

चक्राष्टकाधिपत्येन तथा श्रीमालिनीमते ।  


मुख्यत इति, अन्यथा हि अस्या वक्ष्यमाणदृशा पुटानामानैक्यम् ।   
"महादेवाष्टकं निशि" इत्यत्रापि "शैव्यां तनौ" इति योज्यम् । तदुक्तं   
तत्र --   

"भगबिलसहस्रकलितं गुहाशिरो यत्प्रपञ्चसर्वगतम् ।"   

इति ।  

"तत्रानघप्रभावः प्रथमश्चक्राधिपो महातेजाः ।  
वामो नाम्ना बलवान् द्वितीयचक्राधिपो रुद्रः ॥  

चक्रं भवोद्भवाख्यस्तृतीयमधितिष्ठति स्ववीर्येण ।  
प्रभुरेकपिङ्गचक्षुश्चक्रस्य पतिश्चतुर्थस्य ॥  

रिशान इति प्रथितो यच्चक्रं पञ्चमं प्रवर्तयति ।  
षष्ठस्याधिष्ठाता भुवनेशो भुवनचक्रस्य ॥  

प्रथितः पुरःसराख्यो यः सप्तमचक्रनायको देवः ।  
अङ्गुष्ठमात्रनामा पतिरष्टमभुवनचक्रस्य ॥"  

इति च । न केवलमत्रैवैतदुक्तं यावदन्यत्रापि -- इत्याह -- "तथा   
श्रीमालिनीमते" इति । यदुक्तं तत्र ↓   

"महातेजःप्रभृतयो मण्डलेशानसञ्ज्ञकाः ।  
मायातत्त्वे स्थितास्तत्र वामदेवभवोद्भवौ ॥  

एकपिङ्गेक्षणेशानभुवनेशपुरःसराः ।  
अङ्गुष्ठमात्रसहिताः कालानलसमत्विषः ॥" (मा। वि। ५।२९)   

इति ॥ २९९ ॥  

अत्र च श्रीपूर्वशास्त्रादपि विशेषान्तरमस्ति -- इत्याह --   


वामाद्याः पुरुषादौ ये प्रोक्ताः श्रीपूर्वशासने ॥ ८-३०० ॥  

ते मायातत्त्व एवोक्तास्तनौ शैव्यामनन्ततः ।  


पुरुषादाविति, आदिशब्दाद्रागतत्त्वम् । यदुक्तं तत्र --   

"पुरुषे वामभीमोग्रभवेशानैकवीरकाः ।  
प्रचण्डो माधवोऽजश्च अनन्तैकशिवावथ ॥" (मा। वि। ५।२६)   

इति । "अनन्ततः" इति अनन्तपर्यन्तम् -- इत्यर्थः । यदुक्तं तत्र --   

"वामस्य ततो भुवनं तस्माद्भैमं ततोऽपि चोग्रस्य ।  
तस्माद्भवस्य भुवनं तदुपरि सर्वस्य देवस्य ॥"   

इति ।  

"तस्माद्गुणैर्विचित्रैर्भुवनवरं चक्रवीरस्य ।"   

इति ।  

"अपरिमितगुणनिधानं भुवनवरं तदुपरि प्रचण्डस्य ।  
यत्र प्रचण्डनामा स्थितोऽनुशास्त्येकवीरादीन् ॥"  

इति च ॥ ३०० ॥   

अत्र चैषामुपदेशेन कोऽर्थः ? -- इत्याशङ्क्याह --   


कपालव्रतिनः स्वाङ्गहोतारः कष्टतापसाः ॥ ८-३०१ ॥  

सर्वाभयाः खङ्गधाराव्रतास्तत्तत्त्ववेदिनः ।  


"तत्तत्त्ववेदिनः" इति वामादिसायुज्यभाजः -- इत्यर्थः । तदुक्तम् --   

"ज्ञातज्ञेया विप्राः कापालव्रतभृतो विगतसङ्गाः ।  
भस्मोपलेपनिष्ठा व्रजन्ति वामस्य सायुज्यम् ॥  

उपलब्धवेदनीया अतिभीमपदेप्सवो निजशिरोभिः ।  
स्वयमुल्लूनैरिष्ट्वा भौमं गच्छन्ति तद्धाम ॥  

विहितोग्रयोगविधयो ये धीरा दुष्करे तपस्युग्रे ।  
ध्यायन्त्युग्रमजस्रं तेऽपि लभन्ते गुणानौग्रान् ॥  

विज्ञाय भवं देवं भीतानामभयदानसंसिद्धाः ।  
भवपदमारोहन्तो ध्यानाहितचेतसो विप्राः ॥  

स्त्रग्वस्त्रालङ्कारैरभिरामं रूपमात्मनः कृत्वा ।  
असिधाराव्रतनिष्ठाः पूर्वपदं ध्यायिनो यान्ति ॥"   

इति ॥ ३०१ ॥  

नन्वेषामपि सृष्ट्यादिकारी प्रभुरनन्तोऽस्ति ↓ इति   
किमेतावत्पदप्राप्त्या -- इत्याशङ्क्याह --   


क्रमात्तत्तत्त्वमायान्ति यत्रेशोऽनन्त उच्यते ॥ ८-३०२ ॥  


"तत्तत्त्वम्" इति मायीयं प्रधानं भुवनम् -- इत्यर्थः । ईश इति,   
अर्थादियदन्तस्याध्वनः ॥ ३०२ ॥   

किमत्र प्रमाणम् ? -- इत्याशङ्क्याह --   


उक्तं च तस्य परतः स्थानमनन्ताधिपस्य देवस्य ।  
स्थितिविलयसर्गकर्तुर्गुहाभगद्वारपालस्य ॥ ८-३०३ ॥  


उक्तमिति, शिवतनावेव । "परतः" इत्यूर्ध्वम् । "गुहा" इति माया ॥ ३०३॥  

स्थित्यादिकारित्वमेवास्य दर्शयति --   


धर्मानणिमादिगुणाञ्ज्ञानानि तपःसुखानि योगांश्च ।  
मायाबिलात्प्रदत्ते पुंसां निष्कृष्य निष्कृष्य ॥ ८-३०४ ॥  

तच्छक्तीद्धस्वबला गुहाधिकारान्धकारगुणदीपाः ।  
सर्वेऽनन्तप्रमुखा दीप्यन्ते शतभवप्रमुखान्ताः ॥ ८-३०५ ॥  

सोऽव्यक्तमधिष्ठाय प्रकरोति जगन्नियोगतः शम्भोः ।  
शुद्धाशुद्धस्रोतोऽधिकारहेतुः शिवो यस्मात् ॥ ८-३०६ ॥  


तच्छक्तीति, तच्छब्देन अनन्तपरामर्शः । अनेन च न केवलमयं   
क्षेत्रज्ञानामेव स्थितिं विधत्ते यावद्रुद्राणामपि -- इत्युक्तम् ।   
"गुणाः" सर्वज्ञत्वादयः । अनन्तप्रमुखा इति, अनन्तस्वामिकाः --   
इत्यर्थः । जगदिति, कार्यकारणात्मनियोगतः शम्भोरिति, न तु   
स्वेच्छामात्रात् । अत्र हेतुः "शुद्धेत्यादिना" । तदुक्तं तत्र --    

"अव्यक्तमधिष्ठाय प्रकरोति जगद्यतः स देवेशः ।  
संसारमहाविवरे पर्यस्तांस्त्रायते च यतः ॥  

शिवयोगबलोपेतस्तस्मात्पत्युर्नियोग आसीनः ।  
शुद्धाशुद्धस्रोतोऽधिकारहेतुः शिवो ज्ञेयः ॥"   

इति ॥३०६॥  

ननु को नाम शुद्धाशुद्धयोः स्रोतसोरधिकार ? -- इत्याशङ्क्याह --   


शिवगुणयोगे तस्मिन् महति पदे ये प्रतिष्ठिताः प्रथमम् ।  
तेऽनन्तादेर्जगतः सर्गस्थितिविलयकर्तारः ॥ ८-३०७ ॥  

मायाबिलमिदमुक्तं परतस्तु गुहा जगद्योनिः ।  


"महति पदे" इति शुद्धे स्रोतसि । तस्य विशेषणं "शिवगुणयोगे" इति,   
सर्वज्ञत्वादिसम्भवात् । अनन्तादेरिति "अनन्तोः" मायातत्त्वाधिष्ठाता   
। मायाबिलमिति, ग्रन्थिरूपा माया, गुहेति, तत्त्वरूपा । "परतः" इति   
अशुद्धे स्रोतसि -- इत्यर्थः । तेन ग्रन्थितत्त्वरूपतया द्विविधापि माया   
जगद्योनिरिति सम्बन्धः । उक्तं च तत्र --   

"परतो गुहा भगवती जगतामुत्पत्तिकारणं माया ।  
यस्यां स्थितिमनुभूय प्रविलीयन्ते पुनर्लोकाः ॥"   

इति ॥ ३०७॥  

अत्र च भगसञ्ज्ञायां प्रवृत्तौ किं निमित्तम् ? -- इत्याशङ्क्याह ↓   


उत्पत्त्या तेष्वस्याः पतिशक्तिक्षोभमनुविधीयमानेषु ॥ ८-३०८ ॥  

योनिविवरेषु नानाकामसमृद्धेषु भगसञ्ज्ञा ।  
कामयते पतिरेनामिच्छानुविधायिनीं यदा देवीम् ॥ ८-३०९ ॥  

प्रतिभगमव्यक्ताद्याः प्रजास्तदास्याः प्रजायन्ते ।  


"तेषु" इति सृष्ट्यादिलाभरूपेष्वित्यर्थः । "अस्याः" इति   
ग्रन्थिरूपाया मायायाः । "एनाम्" इति ग्रन्थिरूपामेव मायाम् ।   
"प्रतिभगम्" इति भगे भगे इत्यर्थः । अत एव   
प्रकृत्यण्डादेरसङ्ख्यातत्वम् । एतत्साम्यनिमित्त एव चात्र लौकिकः   
स्त्रीपुंसवृत्तान्तोऽपि कटाक्षितः ॥ ३०९ ॥  

एते चानवच्छिन्ना -- इत्याह --   


तेषामतिसूक्ष्माणामेतावत्त्वं न वर्ण्यते विधिषु ॥ ८-३१० ॥  


"विधिषु" शास्त्रेषु ॥ ३१० ॥  

एतदेव दृष्टान्तोपदर्शनेन द्रढयति --   


अववरकाण्येकस्मिन्यद्वत्साले बहूनि बद्धानि ।  
योनिबिलान्येकस्मिंस्तद्वन्मायाशिरःसाले ॥ ८-३११ ॥  

मायापटलैः सूक्ष्मैः कुङ्यैः पिहिताः परस्परमदृश्याः ।  
निवसन्ति तत्र रुद्राः सुखिनः प्रतिबिलमसङ्ख्याताः ॥ ८-३१२ ॥  

स्थाने सायुज्यगताः सामीप्यगताः परे सलोकस्थाः ।  

"तत्र स्थाने" इति ग्रन्थिरूपायां मायायाम् ।  
असङ्ख्यातत्वे निमित्तमाह शायुज्य" इत्यादि ॥ ८-३१२ ॥  


एतदेवान्यत्रापि अतिदिशति --   


प्रतिभुवनमेवमयं निवासिनां गुरुभिरुद्दिष्टः ॥ ८-३१३ ॥  


एषां चाधिष्ठातृभिः सममियत्ताकलने निमित्ताभावं दर्शयति --    


अपि सर्वसिद्धवाचः क्षीयेरन्दीर्घकालमुद्गीर्णाः ।  
न पुनर्योन्यानन्त्यादुच्यन्ते स्रोतसां सङ्ख्याः ॥ ८-३१४ ॥  


नन्वस्मात्स्रोतसः किं स्रोतोन्तराणि विलक्षणानि न वा ? --   
इत्याशङ्क्याह --   


तस्मान्निरयाद्येकं यत्प्रोक्तं द्वारपालपर्यन्तम् ।  
स्रोतस्तेनान्यान्यपि तुल्यविधानानि वेद्यानि ॥ ८-३१५ ॥  

अव्यक्तकले गुहया प्रकृतिकलाभ्यां विकार आत्मीयः ।  
ओतः प्रोतो व्याप्तः कलितः पूर्णः परिक्षिप्तः ॥ ८-३१६ ॥  


गुहाया हि अव्यक्तं कला च विकारः, अतश्च तयाव्यक्तकलयोरोतत्वादि   
न्याय्यम् । कारणेन हि स्वकार्यापूरकेण भाव्यम् । यदाहुः --   

"कारणमापूरकं च तस्यैव ।"  

इति । आपूरणमेव च "ओतः प्रोतः" इत्यादिना विभक्तम् । "आत्मीयः" इति   
महदादिरविद्यादिश्च ॥ ३१६ ॥   

एवमस्याः शास्त्रान्तरेभ्यो विशेषं दर्शयित्वा प्रकृतमेवाह --   


मध्ये पुटत्रयं तस्या रुद्राः षडधरेऽन्तरे ।  
एक ऊर्ध्वे च पञ्चेति द्वादशैते निरूपिताः ॥ ८-३१७ ॥  


"अधरे" इति पुटे । एवमन्यत्र ॥ ३१७ ॥  

तान्येव पठति ↓   


गहनासाध्यौ हरिहरदशेश्वरौ त्रिकलगोपती षडिमे ।  
मध्येऽनन्तः क्षेमो द्विजेशविद्येशविश्वशिवाः ॥ ८-३१८ ॥  

इति पञ्च तेषु पञ्चसु षट्सु च पुटगेषु तत्परावृत्त्या ।  
परिवर्त्तते स्थितिः किल देवोऽनन्तस्तु सर्वथा मध्ये ॥ ८-३१९ ॥  


तदुक्तम् ↓   

"गहनश्च असाध्यश्च तथा हरिहरः प्रभुः ।  
दशेशानश्च देवेशि त्रिकलो गोपतिस्तथा ॥  

अधःपुटे तु विज्ञेया मायातत्त्वे वरानने ।  
क्षेमेशो ब्रह्मणस्वामी विद्येशानस्तथैव च ॥  

विश्वेशश्च शिवश्चैव अनन्तः षष्ठ उच्यते ।  
ऊर्ध्वं मायापुटस्थास्तु रुद्रा एते प्रकीर्तिताः ॥  

एषां मध्ये तु भगवाननन्तेशो जगत्पतिः ।(स्व। १०।११२५)  

इति । अत्र चैषां परेण रूपेणान्यथावस्थानेऽपि अनन्तस्य न   
कश्चिद्विशेषः -- इत्याह "तेषु" इत्यादि । पुटगेष्विति,   
अर्थादूर्ध्वाधः । तत्परावृत्त्येति, तच्छब्देन रुद्राणां   
परामर्शः, तेन अधःपुटे ऊर्ध्वपुट एव च उपर्युपरिभावस्य   
व्यत्ययादेषां स्थितिः परिवर्तते -- इति यावत् । तदुक्तम् --   

प्रथमेन तु भेदेन रुद्रा द्वादश कीर्तिताः ।  
अस्मिंस्तु ये महारुद्रा मायातत्त्वे व्यवस्थिताः ॥  

तानहं सम्प्रवक्ष्यामि भेदत्रयविभागशः ।  
गोपतिश्च ततो देवि अधोग्रन्थौ व्यवस्थितः ॥  

ग्रन्थ्यूर्ध्वं संस्थितो विश्वस्त्रिकलः क्षेम एव च ।  
ब्रह्मणोऽधिपतिश्चैव शिवश्चैव स पञ्चमः ॥  

अध ऊर्ध्वमनन्तस्तु… ।"(स्व। १०।११३०)  

इति । एवमत्र अधःपुटे परापररूपतया सप्त भुवनानि, ऊर्ध्वपुटे च   
दश, मध्यपुटे च पुनरेकमेव -- इत्यष्टादश ॥ ३१९ ॥  

अन्यत्र पुनरियान्विशेषः -- इत्याह --   


ऊर्ध्वाधरगकपालकपुटषट्कयुगेन तत्परावृत्त्या ।  
मध्यतोऽष्टाभिर्दिक्स्थैर्व्याप्तो ग्रन्थिर्मतङ्गशास्त्रोक्तः ॥ ८-३२० ॥  


षट्कयुगेनेति, रुद्राणाम्, तेनोर्ध्वकपालेऽवस्थितैः   
षड्भिरनन्ताद्यै रुद्रैरधश्च गोपत्यादिभिर्मध्ये च   
विग्रहेशाद्यैरष्टभिः, -- इति विंशत्या रुद्राणां   
मायाग्रन्थिरधिष्ठितः -- इत्यर्थः । तदुक्तं तत्र --    

"ग्रन्थेरूर्ध्वं कपालानि षट्सङ्ख्यातानि सुव्रत ।  
तावन्त्यधस्ताद्रम्याणि रचितानीह धातुभिः ॥" (मतम्। ८।६७)  

इत्याद्युपक्रम्य "अनन्तोऽनन्तवीर्यात्मा सर्वेषां मूर्ध्नि संस्थितः ।  
ततोऽधस्ताच्छिवो नाम रुद्रो भुवनकृत् प्रभुः ॥  

विश्वेशश्च महातेजा विद्येशानः परस्ततः ।  
ततोऽन्यो ब्रह्मणस्वामी क्षेमेशश्चाप्यनन्तरम् ॥  

एते षट् भुवनेशानाः… ।" (मतम्। ८।८२)   

इति ।   

"एभ्योऽधः संस्थितो ग्रन्थिर्दुर्भेद्यश्चातिविस्तृतः ।  
यत्रासौ विग्रहेशानः… ॥" (मतङ्ग।८।८४)   

इति ।   

"यत्र शर्वो भवश्चैव उग्रो भीमश्च वीर्यवान् ।  
भस्मान्तको दुन्दुभिश्च श्रीवत्सश्च महाबलः ॥  

तस्माद् ग्रन्थेरधश्चक्रं षट्कपालमयं महत् ।" (मतङ्ग। ८।८६)   

इति ।  

"गोपतेर्भुवनं दिव्यं त्रिकलस्याप्यनन्तरम् ।  
तदधस्ताद्दशेशस्य भुवनं चारु निर्मलम् ॥  

हरेर्हरस्य देवस्य तथा हरिहरस्य च ।" (मतङ्ग। ८।८८)   

इति च ॥ ३२० ॥  

अन्यत्र पुनर्विशेषान्तरमप्यस्ति -- इत्याह --   


श्रीसारशासने पुनरेषा षट्पुटतया विनिर्दिष्टा ।  


यदुक्तं तत्र ↓   

"तस्याधस्तान्महामाया षट्पुटा संव्यवस्थिता ।"   

इति ॥   


एवं मायाया ग्रन्थिरूपतामुपसंहरंस्तत्त्वरूपतां वक्तुमुपक्रमते   -   


ग्रन्थ्याख्यम् इदं तत्त्वं  
मायाकार्यं ततो माया ॥ ८-३२१ ॥  


मायाकार्यमिति, जननौन्मुख्यात् मायातत्त्वम् एव वैषम्यम् आपन्नम् -- इत्यर्थः । तस्य पुनर् अक्षुब्धम् एव रूपम् ॥ ३२१ ॥   

अत आह --   

मायातत्त्वं विभु किल गहनम्  
अरूपं समस्त-विलय-पदम् ।
तत्र न भुवनविभागो  
युक्तो ग्रन्थाव् असौ तस्मात् ॥ ८-३२२ ॥


मायातत्त्वं विभु किल गहनम्  
अरूपं समस्त-विलय-पदम् ।   


"विभु" व्यापकम्, अत एव गहनम् । अरूपमिति, सूक्ष्मत्वात् ।   
समस्तविलयपदमिति, सूक्ष्मेण क्रमेणात्र विश्वस्यावस्थानात् ॥  

अत एव न चात्र कश्चिद्भौवनविभागः -- इत्याह --   


तत्र न भुवनविभागो  
युक्तो ग्रन्थाव् असौ तस्मात् ॥


ग्रन्थाविति, तस्यैव स्थूले रूपे इत्यर्थः ॥ ३२२ ॥  

नन्वेवमपि अस्या जाड्यात् कथमेवं कार्याविर्भावने सामर्थ्यम् ? --   
इत्याशङ्क्याह --   


मायातत्त्वाधिपतिः सोऽनन्तः समुदितान्विचार्याणून् ।  
युगपत्क्षोभयति निशां सा सूते सम्पुटैरनन्तैः स्वैः ॥ ८-३२३ ॥  


क्षोभयतीति, कार्यप्रसवयोग्यां करोति -- इत्यर्थः । सम्पुटैरिति,   
भगाकारैः । एषां चानन्त्यं शिवतनुग्रन्थेनैव उक्तम् ॥ ३२३ ॥  

अत एव कार्यस्यापि आनन्त्यमित्याह --   


तेन कलादिधरान्तं यदुक्तमावरणजालमखिलं तत् ।  
निःसङ्ख्यं च विचित्रं मायैवैका त्वभिन्नेयम् ॥ ८-३२४ ॥  


ननु कारणस्यैक्येऽपि कार्यमनन्तमित्यत्र किं प्रमाणम् ? --   
इत्याशङ्क्याह --   


उक्तं श्रीपूर्वशास्त्रे च धराव्यक्तात्मकं द्वयम् ।  
असङ्ख्यातं निशाशक्तिसञ्ज्ञं त्वेकस्वरूपकम् ॥ ८-३२५ ॥  


तदुक्तं तत्र --    

"पृथग्द्वयमसङ्ख्यातमेकैकं च पृथग्द्वयम् ।" (मा। वि। २।५०)   

इति ॥ ३२५ ॥  

एवमेतत्प्रसङ्गादभिधाय प्रकृतमेवावतारयति --   


पाशाः पुरोक्ताः प्रणवाः पञ्च मानाष्टकं मुनेः ।  
कुलं योनिश्च वागीशी यस्यां जातो न जायते ॥ ८-३२६ ॥  


पुरेति पुंस्तत्त्वप्रकरणे । मुनेः कुलमिति गुरुशिष्यादिरूपतया प्रागेव   
उक्तम् । योनिरिति,  

"वागेव विश्वा भुवनानि जज्ञे"  

इति स्थित्या विश्वकारणम् । जात इति मन्त्रादिबलेन । न जायते इति,   
परशिवे योजितत्वात् ॥ ३२६ ॥   

किं बहुना यत्किञ्चित्कलादावधराध्वन्युक्तं तत्सर्वमत्रैव स्थितम् --   
इत्याह --   


दीक्षाकालेऽधराध्वस्थशुद्धौ यच्चाधराध्वगम् ।  
अनन्तस्य समीपे तु तत्सर्वं परिनिष्ठितम् ॥ ८-३२७ ॥  


कारणे हि कार्यस्य सूक्ष्मेण रूपेणावस्थानमुचितम् -- इति भावः ॥   
३२७ ॥  

ननु भवतु नामैतत्, प्रणवादि पुनः किमुच्यते ? -- इत्याशङ्क्याह --   


साध्यो दाता दमनो ध्यानो भस्मेति बिन्दवः पञ्च ।  
पञ्चार्थगुह्यरुद्राङ्कुशहृदयलक्षणं च सव्यूहम् ॥ ८-३२८ ॥  

आकर्षादर्शौ चेत्यष्टकमेतत्प्रमाणानाम् ।  


"बिन्दवः" प्रणवाः ॥ ३२८ ॥  

एषां च सर्वेषामेव यथासम्भवं स्वरूपमभिधातुमाह --   


अलुप्तविभवाः सर्वे मायातत्त्वाधिकारिणः ॥ ८-३२९ ॥  

मायामयशरीरास्ते भोगं स्वं परिभुञ्जते ।  


स्वमिति, स्वाधिकारोचितम् -- इत्यर्थः ॥ ३२९ ॥  

मायामयशरीरत्वमेव व्याचष्टे --   


प्रलयान्ते ह्यनन्तेन संहृतास्ते त्वहर्मुखे ॥ ८-३३० ॥  

अन्न्यानन्तप्रसादेन विबुधा अपि तं परम् ।  
सुप्तबुद्धं मन्यमानाः स्वतन्त्रम्मन्यताजडाः ॥ ८-३३१ ॥  

स्वात्मानमेव जानन्ति हेतुं मायान्तरालगाः ।  


"अहर्मुखे" पुनःसृष्टौ । अन्यानन्तेति, अन्यशब्दो मायाधिकार्यपेक्षया   
। तं परमनन्तं हेतुं न जानन्ति, अपि तु स्वात्मानमेव -- इति   
सम्बन्धः । अत्र च एवकारसामर्थ्यान्निषेधावगमः, तदपरिज्ञाने च   
हेतुद्वयं सुप्तबुद्धं मन्यमानाः स्वतन्त्रम्मन्यताजडाश्चेति ।   
स्वात्मनि च तथापरिज्ञाने हेतुः "मायान्तरालगा" इति । इदमुक्तं   
भवति -- यद्यपि एषां   

"शुद्धेऽध्वनि शिवः कर्ता प्रोक्तोऽनन्तोऽसिते प्रभुः ।"  

इत्याद्युक्त्या अनन्तादीनामेव सृष्टिसंहाराः, तथाप्येते   
मायामोहितत्वात् एश्वर्यमदेनैतन्न जानते, प्रत्युत वयमेव जगतां   
सृष्टिसंहारकारिणो न पुनरस्मदप्यधिकः कश्चिदस्ति -- इति; यत एते   
स्वात्मनि पारतन्त्र्येऽपि स्वातन्त्र्याभिनिवेशात् सुप्तप्रबुद्धन्यायेन   
सृष्टिं प्रलयं च स्वात्माधीनमेव मन्यन्ते इति । तदुक्तम् --   

"एश्वर्यमदमाविश्य मन्यमाना महोदयाः ।  
मत्तः श्रेष्ठतरं नान्यत्कारणं जगतां परम् ॥  

अहमेव समस्तस्य जगतोऽस्य जगत्पतिः ।" (मतङ्ग। ८।७३)   

इति ।  

यतोऽधोदृष्टयः सर्वे स्वसृष्टिमदमोहिताः ।  
तस्मिन्नभिरताः सन्तः क्रीडाभोगेष्वनिन्दिताः ॥  

स्वकार्यकरणैः सम्यक्संहारे स्वापमागताः ।  
ततः क्षोभिकयाविष्टाः सम्प्रबुद्धाः परस्परम् ॥  

तद्विधामेव पश्यन्ति स्वां सृष्टिं रचनोज्ज्वलाम् ।  
सुप्तोत्थिता वयं किं नु स्वनिद्रावशवर्तिनः ॥  

क्रीडामो विगतक्लेशाः स्वार्जितेषु बुभुक्षवः ।  
सूक्ष्मपाशावृताः सर्वे न च स्थूलैस्तिरस्कृताः ॥" (मतङ्ग। ८।८०)   

इति ॥ ३३२ ॥  

एवं मायाया ग्रन्थितत्त्वरूपतया द्वैविध्यं निरूप्य शक्तिरूपतामपि   
आख्यातुमाह --   


अतः परं स्थिता माया देवी जन्तुविमोहिनी ॥ ८-३३२ ॥  

देवदेवस्य सा शक्तिरतिदुर्घटकारिता ।  
निर्वैरपरिपन्थिन्या तया श्रमितबुद्धयः ॥ ८-३३३ ॥  

इदं तत्त्वमिदं नेति विवदन्तीह वादिनः ।  
गुरुदेवाग्निशास्त्रेषु ये न भक्ता नराधमाः ॥ ८-३३४ ॥  

सत्पथं तान्परित्याज्य सोत्पथं नयति ध्रुवम् ।  
असद्युक्तिविचारज्ञाञ्छुष्कतर्कावलम्बिनः ॥ ८-३३५ ॥  

भ्रमयत्येव तान्माया ह्यमोक्षे मोक्षलिप्सया ।  


देवीति, देवाभिन्नत्वात् । अतिदुर्घटकारितेति, स्वातन्त्र्यरूपत्वात्   
"विवदन्ति, इति विमतिं कुर्वन्तीत्यर्थः । शुष्केति, वस्तुशून्यत्वात् ॥   
३३५ ॥  

नन्वेवंविधाया अस्याः कथं समुच्छेदः स्यात् ? -- इत्याशङ्क्याह --   


शिवदीक्षासिना च्छिन्ना शिवज्ञानासिना तथा ॥ ८-३३६ ॥  

न प्ररोहेत्पुनर्नान्यो हेतुस्तच्छेदनं प्रति ।  
दीक्षेति, क्रिया । नान्यो हेतुरिति, शास्त्रान्तरोदितः ॥ ८-३३६ ॥  

महामायोर्ध्वतः शुद्धा महाविद्याथ मातृका ॥ ८-३३७ ॥  

वागीश्वरी च तत्रस्थं वामादिनवसत्पुरम् ।  


शुद्धत्वादेव च अस्या महत्त्वमित्युक्तं "महाविद्या" इति ॥ ३३७ ॥  

वामाद्या एव पठति ↓   


वामा ज्येष्ठा रौद्री काली कलविकरणीबलविकारिकेतथा ॥ ८-३३८ ॥  

मथनी दमनी मनोन्मनी च त्रिदृशः पीताः समस्तास्ताः ।  
सप्तकोट्यो मुख्यमन्त्रा विद्यातत्त्वेऽत्र संस्थिताः ॥ ८-३३९ ॥  

एकैकार्बुदलक्षांशाः पद्माकारपुरा इह ।  
विद्याराज्ञ्यस्त्रिगुण्याद्याः सप्त सप्तार्बुदेश्वराः ॥ ८-३४० ॥  


"अंशा" इति परिवाराः शप्तार्बुदेश्वरा" इति, अर्बुदशब्देनात्र   
कोटिर्लक्ष्यते, तेन सप्तकोटिसङ्ख्याकानां मन्त्राणामीश्वर्य --   
इत्यर्थः । तदुक्तम् --   

"त्रिगुणी ब्रह्मवेताली स्थाणुमत्यम्बिका परा ।  
रूपिणी मर्दिनी ज्वाला सप्तसङ्ख्यास्तदीश्वराः ॥  

विद्याराज्ञ्यस्तथा ख्याताः… ।" (स्व। १०।११४९)   

इति ॥ ३४० ॥  


विद्यातत्त्वोर्ध्वमैशं तु तत्त्वं तत्र क्रमोर्ध्वगम् ।  
शिखण्ङ्याद्यमनन्तान्तं पुराष्टकयुतं पुरम् ॥ ८-३४१ ॥  

शिखण्डी श्रीगलो मूर्तिरेकनेत्रैकरुद्रकौ ।  
शिवोत्तमः सूक्ष्मरुद्रोऽनन्तो विद्येश्वराष्टकम् ॥ ८-३४२ ॥  

क्रमादूर्ध्वोर्ध्वसंस्थानं सप्तानां नायको विभुः ।  
अनन्त एव ध्येयश्च पूज्यश्चाप्युत्तरोत्तरः ॥ ८-३४३ ॥  


"एशं तत्त्वम्" ईश्वरतत्त्वम्, तत्र पुरमप्यैशमित्यर्थाद्योज्यम्, यत्र   
भगवानीश्वरः साक्षादस्ति । तदुक्तम् --   

"बाह्ये तस्यैश्वरं तत्त्वं भुवनान्यत्र मे शृणु ।" (स्व। १०।११४९)  

इत्याद्युपक्रम्य "तत्रस्थ ईश्वरो देवो वरदः सर्वतोमुखः ।"   
(स्व। १०।११५२)   

इति । पुराष्टकस्य च वृतिच्छन्नत्वेऽपि विशेषणं   

"शिखण्ड्याद्यमनन्तान्तम्" इति, तथा "क्रमोर्ध्वगम्"   

इति । तत्त्वं चैषां यथायथं गुणाधिक्यात् । शिखण्डिनो हि   
सृष्ट्यादिकारित्वे श्रीकण्ठोऽधिकस्तस्माच्च त्रिमूर्त्यादिरपीति ।   
यदाहुः --   

"ततश्चानन्तात्सूक्ष्मस्य कलया न्यूनं कर्तृत्वं ततः शिवोत्तमस्य"   

इत्यादि सर्वेषामत्र सिद्धमिति दोषतः पुनरेतन्न व्याख्येयम् । एषां   
पूर्वादिदिगष्टकक्रमेण संस्थानस्य श्रूयमाणत्वात् । यदुक्तम् --    

"विद्येश्वरानतो वक्ष्ये पूर्वादीशान्तगान्क्रमात् ।" (स्व। १०।११५९)   

इति । एवं क्रमादूर्ध्वोर्ध्वसंस्थानमित्यपि व्याख्येयम् ॥ ३४३ ॥  

एषां च विद्येश्वरत्वाभिधाने किं निमित्तम् ? -- इत्याशङ्क्याह --   


मुख्यमन्त्रेश्वराणां यत् सार्धं कोटित्रयं स्थितम् ।  
तन्नायका इमे तेन विद्येशाश्चक्रवर्तिनः ॥ ८-३४४ ॥  


सार्धं कोटित्रयमित्यन्यस्य सार्धस्य कोटित्रयस्य तत्कालमेव   
अपवृक्तत्वात् । तदुक्तम् --   

"ब्रह्मादिस्तम्बपर्यन्ते जातमात्रे जगत्यलम् ।  
मन्त्राणां कोटयस्तिस्रः सार्धाः शिवनियोजिताः ॥  

अनुगृह्याणुसङ्घातं याताः पदमनामयम् । (मा। वि। १।४०)   

इति ॥ ३४४ ॥  

नन्वनन्तस्यैव प्राधान्ये किं प्रमाणम् ? -- इत्याशङ्क्याह --   


उक्तं च गुरुभिरित्थं शिवतन्वाद्येषु शासनेष्वेतत् ।  


आदिशब्दाद्रुरुवार्तिकादि ॥  

तदेवाह ↓   


भगबिलशतकलितगुहामूर्धासनगोऽष्टशक्तियुग्देवः ॥ ८-३४५ ॥  

गहनाद्यं निरयान्तं सृजति च रुद्रांश्च विनियुङ्क्ते ।  
उद्धरति मनोन्मन्या पुंसस्तेष्वेव भवति मध्यस्थः ॥ ८-३४६ ॥  

ते तेनोदस्तचितः परतत्त्वालोचनेऽभिनिविशन्ते ।  
स पुनरधः पथवर्तिष्वधिकृत एवाणुषु शिवेन ॥ ८-३४७ ॥  

अवसितपतिविनियोगः सार्धमनेकात्ममन्त्रकोटीभिः ।  
निर्वात्यनन्तनाथस्तद्धामाविशति सूक्ष्मरुद्रस्तु ॥ ८-३४८ ॥  

अनुगृह्याणुमपूर्वं स्थापयति पतिः शिखण्डिनः स्थाने ।  
इत्यष्टौ परिपाट्या यावद्धामानि याति गुरुरेकः ॥ ८-३४९ ॥  

तावदसङ्ख्यातानां जन्तूनां निर्वृतिं कुरुते ।  
तेऽष्टावपि शक्त्यष्टकयोगामलजलरुहासनासीनाः ॥ ८-३५० ॥  

आलोकयन्ति देवं हृदयस्थं कारणं परमम् ।  
तं भगवन्तमनन्तं ध्यायन्तः स्वहृदि कारणं शान्तम् ॥ ८-३५१ ॥  

सप्तानुध्यायन्त्यपि मन्त्राणां कोटयः शुद्धाः ।  


गुहामूर्धेति, मायोपरिवर्तिनी शुद्धविद्या । अष्टौ शक्तयो वामाद्याः   
। देवाऽनन्तः, रुद्रान्सूक्ष्मादीन्, विनियुङ्क्ते इति, सृष्ट्यादौ ।   
मनोन्मन्येति, नवम्या । आसां हि नवानामपि शक्तीनां भिन्न एव   
नियोगः, -- इत्यभिप्रायः । तदुक्तम् --   

नयते परमं स्थानमुन्मन्या परमेश्वरः ।"  

इति । "मध्यस्थः" इति तटस्थः, अत एव सर्वेषामेषां यथोचितमेव   
सृष्ट्यादि विदध्यात् । उदस्तेति उत्तेजिताः । एवकारो भिन्नक्रमः, तेन   
अधःपथवर्तिष्वेवेति । यदुक्तम् --   

"…प्रोक्तोऽनन्तोऽसिते प्रभुः ।"   

इति । अनेकात्मेति मन्त्रकोटीनां विशेषणम् । तदुक्तं तत्रैव --   

"तस्मिन्नुदितमुदारं शाङ्करमारोहति प्रभौ धाम ।  
निर्वान्ति मन्त्रकोट्योऽनेकाः परिहार्य कार्यत्वम् ॥"   

इति । निर्वातीति, कृतकृत्यत्वाद् अधिकारेच्छाया अप्युपरमात् निर्वाणमेति   - इत्यर्थः । न हि भगवाननिच्छोर्बलादधिकारं विधत्ते --   
इत्याशयः। "तद्धाम" इत्यनन्तस्थानम् । सूक्ष्मरुद्रो द्वितीयः । "अणुम्"   
विज्ञानाकलम् । शिखण्डिन इति, अष्टमस्य । स हि तदानीं   
श्रैकण्ठं पदमधितिष्ठतीति भावः । तदुक्तं तत्रैव --   

"तत्रोपरतेऽनन्ते परिपाट्या नायकास्तदधिकारम् ।  
कुर्वन्ति सञ्चरन्तः पदात्पदं शासनात्पत्युः ॥  

उपरमति पतिरनन्तस्तत्पदमधितिष्ठति प्रभुः सूक्ष्मः ।  
सूक्ष्मपदमपि शिवोत्तम एष विधिः सर्वमन्त्राणाम् ॥  

वामाद्यान्नव विभवान्भगवान्निजतेजसः समुद्द्योत्य ।  
अनुगृह्याणुमपूर्वं स्थापयति पतिः शिखण्डिनः स्थाने ॥"   

इति । श्रीमतङ्गेऽपि ↓   

निर्वाति कृतकृत्यत्वादनन्तोऽनन्तवीर्यवान् ।  
ततस्तस्मिन्समारूढे पञ्चमन्त्रतनुः शिवः ॥  

ददात्यनुज्ञां सूक्ष्मस्य विद्येशस्य महात्मनः ।  
स च प्राप्तवरः श्रीमान्भर्तुराज्ञानुवर्तकः ॥  

तत्तन्त्रः पदमानन्तमधिष्ठाय महायशाः ।  
निर्वर्तयत्यधश्चक्रं यत्तन्मायात्मकं महत् ॥  

एवं शिवोत्तमस्यापि सूक्ष्मस्योपरमे शिवः ।  
प्रददातीशसङ्घस्य कारणत्वमनिन्दितम् ॥  

पदात्पदं विचरतो ह्येकैकस्य महात्मनः ।  
यावत्सा परमा काष्ठा तावच्चक्रस्य कारणम् ॥  

अव्युच्छेदाय रुद्राणुं कृत्वा शक्तिबलान्वितम् ।  
नियुनक्ति पदे तस्मिन्यवीयसि शिखण्डिनम् ॥" (मतङ्ग। ५।६२)   

इति ।  

यत्पुनः "अनन्तोपरमे तेषां महतां चक्रवर्तिनाम् ।  
विहितं सर्वकर्तृत्वकारणं परमं पदम् ॥" (रौरवे)  

इत्याद्युक्तं तन्महाप्रलयविषयत्वेन योज्यम् । तत्र हि युगपदेव   
सर्वेषामुपरमः -- इत्युक्तं प्राक् । श्रीमतङ्गेऽपि --   

"शुद्धाध्वपतयो देवा महान्तश्चक्रवर्तिनः ।  
समाप्य स्वाधिकारं ते प्रयान्ति पदमुत्तमम् ॥"   

इति । "एक" इति एक एकः -- इत्यर्थः । "परमं देवम्" परमशिवम् ।   
अपिशब्दो भिन्नक्रमः, तेन सप्तापि मन्त्राणां कोटय इति ॥ ३५१ ॥  

नन्वधर एवाध्वन्यनन्तोऽधिकृतः -- इत्युक्तम्, तत्कोऽसावधरोऽन्यो   
वाध्वा ? -- इत्याशङ्क्याह --   


मायादिरवीच्यन्तो भवस्त्वनन्तादिरुच्यतेऽप्यभवः ॥ ८-३५२ ॥  

शिवशुद्धगुणाधीकारान्तः सोऽप्येष हेयश्च ।  
अनाश्रितानन्ताद्यधिकारपर्यन्तः -- इत्यर्थः ॥ ८-३५२ ॥  


हेयत्वे चात्र किं निमित्तम् ? -- इत्याशङ्क्याह --   


अत्रापि यतो दृष्टानुग्राह्याणां नियोज्यता शैवी ॥ ८-३५३ ॥  

इष्टा च तन्निवृत्तिर्ह्यभवस्त्वधरे न भूयते यस्मात् ।  


ननु यद्येवं तत्कथमत्राभवशब्दस्य प्रवृत्तिः ? -- इत्याशङ्क्योक्तम्   
"ह्यभवस्त्वधरे न भूयते यस्मात्" इति ॥ ३५३ ॥  

तन्निवृत्तिमेव व्याचष्टे --   


पत्युरपसर्पति यतः कारणता कार्यता च सिद्धेभ्यः ॥ ८-३५४ ॥  

कञ्चुकवच्छिवसिद्धौ तावति भवसञ्ज्ञयातिमध्यस्थौ ।  


"कारणता" नियोक्तृत्वम्, "कार्यता" नियोज्यत्वम्, शिद्धेभ्यः" इति   
मुक्ताणुभ्यः, "कञ्चुकवत्" इति मायीयावरणवत् । तदपि हि तथा   
निवर्तत एव -- इति भावः । यतस्तौ शिवसिद्धौ अतिभवरूपत्वात्   
"अतिमध्यस्थौ" अत्युदासीनौ नियोज्यनियोक्तृतादिक्षोभशून्यौ भवतः --   
इत्यर्थः ॥ ३५४ ॥  

इदानीं प्रकृतमेवाह --   


धर्मज्ञानविरागैश्यचतुष्टयपुरं तु यत् ॥ ८-३५५ ॥  

रूपावरणसञ्ज्ञं तत्तत्त्वेऽस्मिन्नैश्वरे विदुः ।  
वामा ज्येष्ठा च रौद्रीति भुवनत्रयशोभितम् ॥ ८-३५६ ॥  

सूक्ष्मावरणमाख्यातमीशतत्त्वे गुरूत्तमैः ।  


"तत्त्वेऽस्मिन्नैश्वर" इति, तथा "रिशतत्त्वे" इत्यनेनेदमुक्तं यदियदेव   
भुवनजातमीश्वरतत्त्वे शोधनीयमिति । तदुक्तम् --   

"दश पञ्च च शोध्यानि भुवनान्यैश्वरे क्रमात् ।"   

इति । तत्र विद्येशानामष्टौ भुवनानि, रूपावरणे चत्वारि,   
सूक्ष्मावरणे त्रीणीति पञ्चदश । अत   
एवेयतैवोपसंहारगर्भीकारेण श्रीस्वच्छन्दशास्त्रे --   

"व्रतं पाशुपतं दिव्यं ये चरन्ति जितेन्द्रियाः ।  
भस्मनिष्ठाजपध्यानात्ते व्रजन्त्यैश्वरं पदम् ॥  

तत्रेश्वरस्तु भगवान् देवदेवो निरञ्जनः ।  
अधिकारं प्रकुरुते शिवेच्छाविधिचोदितः ॥"(स्व।१०।११६९)  

इत्याद्युक्तम् । श्रीनन्दिशिखायामपि --   

"अत्राधिकारवानेवमीश्वरः शिवचोदितः ।  
तज्जपध्याननिष्ठा ये ते व्रजन्त्यैश्वरं पदम् ॥"   

इति ॥ ३५६ ॥  


एशात्सादाशिवं ज्ञानक्रियायुगलमण्डितम् ॥ ८-३५७ ॥  

शुद्धावरणमित्याहुरुक्ता शुद्धावृतेः परम् ।  
विद्यावृतिस्ततो भावाभावशक्तिद्वयोज्ज्वला ॥ ८-३५८ ॥  

शक्त्यावृतिः प्रमाणाख्या ततः शास्त्रे निरूपिता ।  
शक्त्यावृतेस्तु तेजस्विध्रुवेशाभ्यामलङ्कृतम् ॥ ८-३५९ ॥  

तेजस्व्यावरणं वेदपुरा मानावृतिस्ततः ।  
मानावृतेः सुशुद्धावृत्पुरत्रितयशोभिता ॥ ८-३६० ॥  

सुशुद्धावरणादूर्ध्वं शैवमेकपुरं भवेत् ।  
शिवावृतेरूर्ध्वमाहुर्मोक्षावरणसञ्ज्ञितम् ॥ ८-३६१ ॥  

अस्यां मोक्षावृतौ रुद्रा एकादश निरूपिताः ।  
मोक्षावरणतस्त्वेकपुरमावरणं ध्रुवम् ॥ ८-३६२ ॥  

ऊर्ध्वे ध्रुवावृतेरिच्छावरणं तत्र ते शिवाः ।  
ईश्वरेच्छागृहान्तस्थास्तत्पुरं चैकमुच्यते ॥ ८-३६३ ॥  

इच्छावृतेः प्रबुद्धाख्यं दिग्रुद्राष्टकचर्चितम् ।  
प्रबुद्धावरणादूर्ध्वं समयावरणं महत् ॥ ८-३६४ ॥  

भुवनैः पञ्चभिर्गर्भीकृतानन्तसमावृति ।  
सामयात्सौशिवं तत्र सादाख्यं भुवनं महत् ॥ ८-३६५ ॥  

तस्मिन्सदाशिवो देवस्तस्य सव्यापसव्ययोः ।  
ज्ञानक्रिये परेच्छा तु शक्तिरुत्सङ्गगामिनी ॥ ८-३६६ ॥  

सृष्ट्यादिपञ्चकृत्यानि कुरुते स तयेच्छया ।  
पञ्च ब्रह्माण्यङ्गषट्कं सकलाद्यष्टकं शिवाः ॥ ८-३६७ ॥  

दशाष्टादश रुद्राश्च तैरेव सुशिवो वृतः ।  


सादाशिवमिति तत्त्वम्, अर्थात्तत्र शुद्धावरणमाहुः -- इति सम्बन्धः   
। "शुद्धावृतेः परम्" इति शुद्धावरणादूर्ध्वम् -- इत्यर्थः ।   
"विद्यावृतिः" विद्यावरणमित्यर्थः तदुक्तम् --   

"भावसञ्ज्ञा त्वभावाख्या तस्मिञ्छक्तिद्वयं स्थितम् ।"   

इति । "ततः" इति विद्यावरणात्, तेन तदूर्ध्वं   
शक्त्यावृतिस्तदूर्ध्वमपि प्रमाणावृतिरिति । शास्त्र इति,   
विशेषानुपादानात् सर्वत्र । तत्र शक्त्यावृतौ रुद्रद्वयम् । तदुक्तम् --   

"तेजस्वीशो ध्रुवेशश्च प्रमाणानां परं पदम् ।" (स्व। १०।११७२)   

इति । शक्त्यावरणमूर्ध्वं चेति प्रमाणावरणं   
चोर्ध्वमित्युद्द्योतकारदृष्टः पाठः   
पुनरसाधुः,महाजनैरपरिगृहीतत्वात् । श्रीनन्दिशिखायामपि --    

"तेजेश्वरो ध्रुवेशश्च शक्त्यावरणसंस्थितौ ।"  

इत्यादिरास्माक एव पाठः । प्रमाणावरणशब्दस्य चात्र प्रवृत्तौ   
किं निमित्तम् ? -- इत्याशङ्क्योक्तम् -- "तेजस्व्यावरणम्" इति ।   
तेजेशध्रुवेशौ हि मायातत्त्वावस्थितस्य प्रमाणाष्टकस्य परं पदम्,   
तयोरपीदं द्वितीयं परमावरणमिति । "वेदपुरा" इति चतुर्भुवना ।  
तदुक्तम् --    

"ब्रह्मा रुद्रः प्रतोदश्च अनन्तश्च चतुर्थकः ।" (स्व। १०।११७३)   

इति । श्रीनन्दिशिखायामपि --   

"ब्रह्मा रुद्रः प्रमाणाख्यः प्रतोदोऽनन्तसञ्ज्ञकः ।  
प्रमाणावरणे ह्येते चत्वारः परिकीर्तिताः ॥"   

इति । शुशुद्धावृत्" इति सुशुद्धावरणम् -- इत्यर्थः । तदुक्तम् --   

शुशुद्धावरणं चोर्ध्वं तत्र रुद्रत्रयं विदुः ।  
एकाक्षः पिङ्गलो हंसः कथितं तु समासतः ॥" (स्व। १०।११७४)   

इति ।   

"शैवं पुरम्" शिवावरणम् -- इत्यर्थः ।   

तदुक्तम् --   

"शिवावरणमूर्ध्वे तु तत्रैको ध्रुवसञ्ज्ञकः ।" (स्व। १०।११७४)   

इति । एकादशेति, ब्रह्मादयः । तदुक्तम् ↓   

"ब्रह्मदन्किदिण्डिमुण्डाः सौरभश्च तथैव च ।  
जन्ममृत्युहरश्चैव प्रणीतः सुखदुःखदः ॥  

विजृम्भितः समाख्याताः… ।" (स्व। १०।११७७)   

इति । "आवरणं ध्रुवम्" ध्रुवावरणम् -- इत्यर्थः । "ते" इति इतः   
प्रभृति पृथिवीपर्यन्तमुक्ताः सर्व एव -- इत्यर्थः ।   
ईश्वरेच्छागृहान्तःस्था इति, तदेकरूपा इति यावत् । यदभिप्रायेणैव   -   

श्वामिनश्चात्मसंस्थस्य भावजातस्य भासनम् ।  
अस्त्येव न विना तस्मादिच्छामर्शः प्रवर्तते ॥" (रि।प्र।१।५।१०)  

इत्याद्यन्यत्रोक्तम् । एकमिति, इच्छाशक्त्यैवाधिष्ठेयत्वात् ।   
प्रबुद्धाख्यमित्यावरणम् । तदुक्तम् ↓   

"प्रबुद्धावरणं चोर्ध्वे कथयामि समासतः ।  
प्रीतः प्रमुदितश्चैव प्रमोदश्च प्रलम्बनः ॥  

विष्णुर्मदन एवाथ गहनः प्रथितस्तथा ।  
रुद्राष्टकं समाख्यातं विज्ञेयं प्राग्दिशः क्रमात् ॥"   
(स्व। १०।११८०)   

इति । पञ्चभिर्भुवनैर्युक्तमिति शेषः । तदुक्तम् --   

"प्रभवः समयः क्षुद्रो विमलश्च शिवस्तथा ।  
ततो घनः समाख्यातो निरञ्जन इतः परम् ॥  

रुद्रोङ्कारास्तु पञ्चैते"… । (स्व। १०।११८२)   

इति । गर्भीकृतानन्तसमावृतीति, सर्वशेषत्वेनोक्तं यन्नाम हि   
किञ्चिदुपरिवर्ति तत्सर्वमधस्तनं गर्भीकृत्य वर्तत इति । शौशिवम्"   
इति सुशिवावरणम् । शादाख्यं भुवनम्" इति सदाशिवभट्टारकस्य   
साक्षादधिष्ठानस्थानम् -- इत्यर्थः । अत एव महदित्युक्तम् ।   
उद्द्योतकृता पुनः  

"रिश्वरस्य तथोर्ध्वे तु अधश्चैव सदाशिवात् ।" (स्व। १०।११८६)  

इत्यर्धं परिकल्प्य इतः प्रभृति सादाशिवं तत्त्वमिति यदुक्तं   
तदयुक्तम्, अस्यार्धस्य महाजनैरगृहीतत्वात् । अत एव च एवमपि   
"ऊर्ध्वम्" इति पुनरुक्तम्, "अधश्चैव सदाशिवात्" इत्यप्यसङ्गतम्, तत्रैव   
तस्योक्तत्वात्; अपरिकल्पितत्वेऽपि एतदित्थं यथाकथञ्चिदव्याख्येयं   
यदीश्वरस्येति रुद्रोङ्कारस्य, सदाशिवादिति अधिष्ठातुः,   
अधिष्ठेयं हि अधिष्ठातुरध एव भवेदिति । यत्तु श्रीनन्दिशिखायाम्   -   

"कथितं त्वैश्वरं तत्त्वमत ऊर्ध्वं सदाशिवः ।"  

इत्युक्तं तदप्येवमवगन्तव्यं यदैश्वरमिति सादाशिवम्, सदाशिव इति   
तत्र साक्षात्स्थित इति । अन्यथा हि उभयत्रापि   
ईश्वरतत्त्वोपसंहारग्रन्थस्य व्याघातः स्यात्; तन्महाजनक्षुण्ण   
एव मार्गोऽनुगन्तव्यः -- इति उद्द्योतकारव्याख्यया न भ्रमितव्यमित्यलं   
बहुना । "तस्मिन्" इति सदाख्ये भुवने । शुशिवः" सदाशिवः ।   
वृतश्चतुर्धावरणक्रमेण ॥ ३६७ ॥  

एतदेव क्रमेण पठति --   


सद्यो वामाघोरौ पुरुषेशौ ब्रह्मपञ्चकं हृदयम् ॥ ८-३६८ ॥  

मूर्धशिखावर्मदृगस्त्रमङ्गानि षट् प्राहुः ।  
सकलाकलशून्यैः सह कलाढ्यखमलङ्कृते क्षपणमन्त्यम् ॥ ८-३६९ ॥  

कण्ठ्यौष्ठ्यमष्टमं किल सकलाष्टकमेतदाम्नातम् ।  
ओङ्कारशिवौ दीप्तो हेत्वीशदशेशकौ सुशिवकालौ ॥ ८-३७० ॥  

सूक्ष्मसुतेजःशर्वाः शिवाः दशैतेऽत्र पूर्वादेः ।  
विजयो निःश्वासश्च स्वायम्भुवो वह्निवीररौरवकाः ॥ ८-३७१ ॥  

मुकुटविसरेन्दुविन्दुप्रोद्गीता ललितसिद्धरुद्रौ च ।  
सन्तानशिवौ परकिरणापारमेशा इति स्मृता रुद्राः ॥ ८-३७२ ॥  

सर्वेषामेतेषां ज्ञानानि विदुः स्वतुल्यनामानि ।  


"अकलः" इति निष्कलः । अन्त्यमन्ते भवं क्षयान्तम्, हेत्वीशः   
कारणेश्वरः सूक्ष्मः सूक्ष्मरूपः, सर्वेषामिति शिवानां   
रुद्राणां च, अत एव दशाष्टादशभेदभिन्नं शैवमुच्यते ॥ ३७२ ॥  


मन्त्रमुनिकोटिपरिवृतमथ विभुवामादिरुद्रतच्छक्तियुतम् ॥ ८-३७३ ॥  

तारादिशक्तिजुष्टं सुशिवासनमतिसितकजमसङ्ख्यदलम् ।  
यः शक्तिरुद्रवर्गः परिवारे विष्टरे च सुशिवस्य ॥ ८-३७४ ॥  

प्रत्येकमस्य निजनिजपरिवारे परार्धकोटयोऽसङ्ख्याः ।  
मायामलनिर्मुक्ताः केवलमधिकारमात्रसंरूढाः ॥ ८-३७५ ॥  

सुशिवावरणे रुद्राः सर्वज्ञाः सर्वशक्तिसम्पूर्णाः ।  
अधिकारबन्धविलये शान्ताः शिवरूपिणो पुनर्भविनः ॥ ८-३७६ ॥  


मुनीति सप्त । रुद्रा इति, आवरणादिगताः ॥ ३७६ ॥  


ऊर्ध्वे बिन्द्वावृतिर्दीप्ता तत्र तत्र पद्मं शशिप्रभम् ।  
शान्त्यतीतः शिवस्तत्र तच्छक्त्युत्सङ्गभूषितः ॥ ८-३७७ ॥  

निवृत्त्यादिकलावर्गपरिवारसमावृतः ।  
असङ्ख्यरुद्रतच्छक्तिपुरकोटिभिरावृतः ॥ ८-३७८ ॥  


ऊर्ध्वे इति, सुशिवावरणात् । "तच्छक्ति" इति शान्त्यतीता । तदुक्तम् --   

निवृत्तिश्च प्रतिष्ठा च विद्या शान्तिस्तथैव च ।  
परिवारः स्मृतस्तस्य शान्त्यतीतस्य सुव्रते ॥  

तस्य वामे तु दिग्भागे शान्त्यतीता व्यवस्थिता ॥" (स्व। १०।१६२१)   

इति ॥ ३७८ ॥  

एतच्च भङ्ग्यन्तरेणोक्तम् -- इत्याह --   


श्रीमन्मतङ्गशास्त्रे च लयाख्यं तत्त्वमुत्तमम् ।  
पारिभाषिकमित्येतन्नाम्ना बिन्दुरिहोच्यते ॥ ८-३७९ ॥  


यन्नाम सर्वकर्तृत्वादिगुणयोगादुत्तमं लयाख्यं तत्त्वं   
तदेवैतद्बहिरभिव्यक्तं सदिह स्वशास्त्रपरिभाषया बिन्दुरुच्यते,   
श्रीमतङ्गपारमेश्वरेऽस्य तथा समयः कृतः -- इत्यर्थः ।   
यदुक्तं तत्र   

"तस्मादेव परं तत्त्वमचलं सर्वतोमुखम् ।  
यस्मिन्प्राप्तस्य न पुनर्जन्मेहास्ति कदाचन ॥"   

इति ।  

"इत्थं गुणवतस्तस्मात्तत्त्वात्तत्त्वमनिन्दितम् ।  
स्फुरद्रश्मिसहस्राढ्यमधस्ताद्व्यापकं महत् ॥  

पारिभाषिकमित्येतन्नाम्ना बिन्दुरिहोच्यते ।  
चतुर्धावस्थितं चेदं प्रेरकं सर्वतोऽव्ययम् ॥"   

इति ॥ ३७९ ॥  

ननु इह पत्युः "लयभोगाधिकाराह्वत्रितत्त्वोक्तिनिदर्शनात् ।  
पदार्थः पतिनामासौ प्रथमः परिकीर्तितः ॥" (मतङ्ग।)  

इति ॥   

…(?) तदत्रास्य यद्येवं तद्भोगादिरूपत्वं पुनः कुत्र ?   - इत्याशङ्क्याह --   


चतुर्मूर्तिमयं शुभ्रं यत्तत्सकलनिष्कलम् ।  
तस्मिन्भोगः समुद्दिष्ट इत्यत्रेदं च वर्णितम् ॥ ८-३८० ॥  


यदेतन्निवृत्त्याद्यात्मना चतूरूपं तत्त्वेऽपि तदुत्तीर्णत्वात् निर्मलम्,   
अत एव सकलत्वेऽपि परस्मिन्नेव तत्त्वे लीनत्वान्निष्कलं पदम्,   
तस्मिन्भोगः समुद्दिष्टः सादाशिवं तत्त्वमस्य भोगस्थानमित्यत्र   
श्रीमतङ्गशास्त्र एवेदमुक्तम् । तदुक्तं तत्र --   

शदाशिवस्य देवस्य लयस्तत्त्वेऽतिनिष्कले ।  
चतुर्मूर्तिमयं शुभ्रं यत्तत्सकलनिष्कलम् ॥  

तस्मिन्भोगः समुद्दिष्टः पत्युर्विश्वस्य सर्वदा ।" (मतङ्ग। १।३।२३)   

इति । अधिकारस्थानं पुरस्य विद्यादि -- इत्यर्थसिद्धम् । यदुक्तं   
तत्रैव --   

"लये च शिवतत्त्वाख्यं व्यक्तौ बिन्द्वाह्वयं पदम् ।  
भोगः सदाशिवस्थाने ईश्वराख्ये च शासनम् ॥  

विद्यातत्त्वेऽधिकारोऽस्य योनेर्ज्ञेयः सदैव हि ।" (मतङ्ग। १।७।३३)   

इति ॥ ३८० ॥  

ननु सकलत्वं नाम कलादिक्षित्यन्तदेहयोग्यत्वमुच्यते, तच्चेत्   
सदाशिवभट्टारकस्य सम्भवति तत्कथमस्यापि अस्मदादिवत्   
क्षित्यादिरूपत्वं न लक्ष्यते ? -- इत्याशङ्क्याह --   


निवृत्त्यादेः सुसूक्ष्मत्वाद्धराद्यारब्धदेहता ।  
मातुः स्फूर्जन्महाज्ञानलीनत्वान्न विभाव्यते ॥ ८-३८१ ॥  


"मातुः" सदाशिवभट्टारकस्य । निवृत्त्यादेः सूक्ष्मत्वे हेतुः --   
स्फूर्जन्महाज्ञानलीनत्वादिति ॥ ३८१ ॥   

(नन्वत्र) स्थिता च धरादिरूपता न विभाव्यते -- इत्येतद्विप्रतिषिद्धम्   
? -- इत्याशङ्क्याह --   


उद्रिक्ततैजसत्वेन हेम्नो भूपरमाणवः ।  
यथा पृथङ्न भान्त्येवमूर्ध्वाधोरुद्रदेहगाः ॥ ८-३८२ ॥  


यथा सुवर्णस्य   
तेजःपरमाणूनामुद्रिक्तत्वात्काठिन्याद्यन्यथानुपपत्त्या स्थिता अपि   
भूपरमाणवः पृथङ्न भासन्ते तथात्मज्ञानतिरस्कृतत्वात्   
शुद्धाशुद्धात्मनि सर्गे तत्तद्भुवनेश्वरदेहगा अपि -- इति वाक्यार्थः   
॥ ३८२ ॥  

इदानीं प्रकृतमेवाह --   


बिन्दूर्ध्वेऽर्धेन्दुरेतस्य कला ज्योत्स्ना च तद्वती ।  
कान्तिः प्रभा च विमला पञ्चैता रोधिकास्ततः ॥ ८-३८३ ॥  

रुन्धनी रोधनी रोद्ध्री ज्ञानबोधा तमोपहा ।  
एताः पञ्च कलाः प्राहुर्निरोधिन्यां गुरूत्तमाः ॥ ८-३८४ ॥  


"तद्वती" ज्योत्स्नावती, "तत" इति अर्धेन्दोरप्यूर्ध्वम् ॥ ३८४ ॥  

अर्धचन्द्रादेश्च मन्त्रप्रमेयरूपत्वात् तदुचितमेव यथोत्तरं   
सूक्ष्मसूक्ष्मतरादिरूपत्वं दर्शयति ↓   


अर्धमात्रः स्मृतो बिन्दुर्व्योमरूपी चतुष्कलः ।  
तदर्धमर्धचन्द्रस्तदष्टांशेन निरोधिका ॥ ८-३८५ ॥  


"तदर्धम्" मात्राचतुर्भागः "तदष्टांशेन" मात्राष्टांशेन ॥   
३८५ ॥  

निरोधिकामेव निर्वक्ति --   


हेतून्ब्रह्मादिकान् रुन्द्धे-रोधिकां तां त्यजेत्ततः ।  
निरोधिकामिमां भित्वा सादाख्यं भुवनं परम् ॥ ८-३८६ ॥  

पररूपेण यत्रास्ते पञ्चमन्त्रमहातनुः ।  


"हेतून्" इति कारणानि । पररूपेणेति, सुशिवावरणे हि अस्याः परं   
रूपमित्युक्तम् ॥ ३८६ ॥  

अस्यैव स्थानं रूपं च निरूपयति --   


इत्यर्धेन्दुनिरोध्यन्तबिन्द्वावृत्यूर्ध्वतो महान् ॥ ८-३८७ ॥  

नादः किञ्जल्कसदृशो महद्भिः पुरुषैर्वृतः ।  
चत्वारि भुवनान्यत्र दिक्षु मध्ये च पञ्चमम् ॥ ८-३८८ ॥  

इन्धिका दीपिका चैव रोधिका मोचिकोर्ध्वगा ।  
मध्येऽत्र पद्मं तत्रोर्ध्वगामी तच्छक्तिभिर्वृतः ॥ ८-३८९ ॥  

नादोर्ध्वतस्तु सौषुम्नं तत्र तच्छक्तिभृत्प्रभुः ।  
तदीशः पिङ्गलेलाभ्यां वृतः सव्यापसव्ययोः ॥ ८-३९० ॥  

या प्रभोरङ्कगा देवी सुषुम्ना शशिसप्रभा ।  
ग्रथितोऽध्वा तया सर्व ऊर्ध्वश्चाधस्तनस्तथा ॥ ८-३९१ ॥  

नादः सुषुम्नाधारस्तु भित्त्वा विश्वमिदं जगत् ।  
अधःशक्त्या विर्निगच्छेदूर्ध्वशक्त्या च मूर्धतः ॥ ८-३९२ ॥  

नाड्या ब्रह्मबिले लीनः सोऽव्यक्तध्वनिरक्षरः ।  
नदन्सर्वेषु भूतेषु शिवशक्त्या ह्यधिष्ठितः ॥ ८-३९३ ॥  


एवमर्धेन्दुर्निरोधिनी च बिन्दोरेव प्रसरः -- इत्युक्तं स्यात् । "महद्भिः   
पुरुषैः" इति मन्त्रमहेश्वररूपैः । "तच्छक्तिः" ऊर्ध्वगामिनी ।   
तदुक्तम् --   

"तस्मिन्पद्मं सुविस्तीर्णमूर्ध्वगेशः स्थितः प्रभुः ।" (स्व। १०।१२२४)   

इति ।   

"ऊर्ध्वगा तु कला तस्य नित्यमुत्सङ्गगामिनी ।" (स्व। १०।१२२६)   

इति च । सौषुम्नमिति भुवनम् । "तच्छक्तिः" सुषुम्ना । "तदीशः"   
सुषुम्नेशः । "ग्रथितः" इति ओतप्रोतत्वेन व्याप्तः । "ऊर्ध्वः"   
शक्तिशिवात्मकः "अधस्तनो" नादान्तादिः । अस्याश्चोर्ध्वाधरयोरेव   
व्यापकत्वं दर्शयति नादः सुषुम्नाधारः" इत्यादिना । इह खलु   
नादः सुषुम्नाख्यां मध्यनाडीमधितिष्ठन्नधःशक्त्योत्थाय   
मूलाधारात् प्रबोधमासाद्य प्राणात्मिकयोर्ध्वशक्त्या निखिलमिदं   
जगत् तत्तत्कारणोल्लङ्घनक्रमेण भित्त्वा तस्या एव सुषुम्नाख्याया   
नाड्या "मूर्धतः" उपरिष्टान्निर्गच्छेत् येनासौ ब्रह्मबिले विश्रान्तः   
सन् सर्वेषु भूतेषु   

नास्योञ्चारयिता कश्चित्प्रतिहन्ता न विद्यते ।  
स्वयमुच्चरते देवः प्राणिनामुरसि स्थितः ॥" (स्व। ७।५८)  


इत्याद्युक्त्या नदन्, अत एव घोषादिस्वभावान्तरानुदयात् अव्यक्तध्वनिः,   
अत एवाविचलद्रूपत्वाद् अक्षरो यतः शिवशक्त्या त्वधिष्ठितः   
परसंविन्मात्रात्मकः -- इत्यर्थः । तदुक्तम् --   

नाड्याधारस्तु नादो वै भित्त्वा सर्वमिदं जगत् ।  
अधःशक्त्या विनिर्गत्य यावद्ब्रह्माणमूर्ध्वतः ॥  

नाड्या ब्रह्मबिले लीनस्त्वव्यक्तध्वनिरक्षरः ।  
नदते सर्वभूतेषु शिवशक्त्या त्वधिष्ठितः ॥" (स्व। १०।१२३३)   

इति ॥ ३९३ ॥  


सुषुम्नोर्ध्वे ब्रह्मबिलसञ्ज्ञयावरणं त्रिदृक् ।  
तत्र ब्रह्मा सितः शूली पञ्चास्यः शशिशेखरः ॥ ८-३९४ ॥  

तस्योत्सङ्गे परा देवी ब्रह्माणी मोक्षमार्गगा ।  
रोद्ध्री दात्री च मोक्षस्य…  


"तत्र" इति ब्रह्मबिलावरणे । "मोक्षमार्गगा" इति तन्मार्गावस्थिता --   
इत्यर्थः । अत एवास्यास्तद्रोधने तद्दाने च सामर्थ्यमित्युक्तं "रोद्ध्री   
दात्री च मोक्षस्य" इति ॥ ३९४ ॥  


…टां भित्त्वा चोर्ध्वकुण्डली ॥ ८-३९५ ॥  

शक्तिः सुप्ताहिसदृशी सा विश्वाधार उच्यते ।  
तस्यां सूक्ष्मा सुसूक्ष्मा च तथान्ये अमृतामिते ॥ ८-३९६ ॥  

मध्यतो व्यापिनी तस्यां व्यापीशो व्यापिनीधरः ।  


तां भित्त्वेति, तत ऊर्ध्वम् -- इत्यर्थः । ऊर्ध्वकुण्डलीति,   
निखिलस्यास्य विश्वस्यानुन्मिषितत्वेनान्तर्गर्भीकारात्, अत एव   
शुप्ताहिसदृशी" इत्युक्तम्, अत एव स्वभित्तावेव विश्वोल्लासनात्   
"विश्वाधार उच्यते" -- इत्युक्तम् । शक्तिरित्यनेन इतः प्रभृति   
शक्तितत्त्वम् -- इत्यासूत्रितम् । तदुक्तं श्रीनन्दिशिखायाम् --    

"तत ऊर्ध्वे शक्तितत्त्वं कथ्यमानं निबोध मे ।  
प्रसुप्तभुजगाकारा ऊर्णातन्तुसमप्रभा ॥  

आधारः सर्वतत्त्वानां भुवनानां च सुव्रते ।"  

इति । "तस्याम्" इति शक्तौ । तदुक्तम् --   

शूक्ष्मा चैव सुसूक्ष्मा च तथा चैवामृतामिता ।  
व्यापिनी मध्यतो ज्ञेया शेषाः पूर्वादितः क्रमात् ॥" (स्व। १०।१२९०)   

इति । "तस्याम्" इति व्यापिन्याम् । व्यापीश इति,   
यस्यानाश्रितभैरवापेक्षया पूर्वस्यां दिशि व्यवस्थानम् ॥ ३९६ ॥   

ननु व्यापिनी शक्तेः पृथगिति तावदविवादः, तत्किं तस्याः   
शक्तितत्त्वे एवावस्थानम् उत न ? -- इत्याशङ्क्याह ↓   


शक्तितत्त्वमिदं यस्य प्रपञ्चोऽयं धरान्तकः ॥ ८-३९७ ॥  

शिवतत्त्वं ततस्तत्र चतुर्दिक्कं व्यवस्थिताः ।  
व्यापी व्योमात्मकोऽनन्तोऽनाथस्तच्छक्तिभागिनः ॥ ८-३९८ ॥  

मध्ये त्वनाश्रितं तत्र देवदेवो ह्यनाश्रितः ।  
तच्छक्त्युत्सङ्गभृत्सूर्यशतकोटिसमप्रभः ॥ ८-३९९ ॥  


"शक्तितत्त्वम्" इति अनाश्रितभुवनम् । "ततः" इति   
तच्छक्तितत्त्वमेवाश्रित्य -- इत्यर्थः । तद्धि शक्तितत्त्वे एव   
व्यापिन्यामवस्थितम् -- इति भावः । "तत्र" इति अनाश्रितभुवने ।   
"तच्छक्तयो" व्यापिन्याद्याः । अनाश्रितमिति, भुवनम् । "तच्छक्तिः"   
अनाश्रिता । तदुक्तम् --   

"व्यापिनी व्योमरूपा चानन्तानाथा त्वनाश्रिता । (स्व। १०।१२५०)   

इति । शिवतत्त्वमिति पुनः स्वार्थवृत्त्या यदि व्याख्यायेत तत्सर्वं   
व्याहन्येत । यतः  

"एवं वै शिवतत्त्वं तु कथितं तव सुव्रते ।  
शोधयित्वा ततश्चोर्ध्वं शक्तिश्चैव परा स्मृता ॥  

समना नाम सा ज्ञेया… ॥ (स्व। १०।१२५४)   

इत्याद्युक्त्या शिवतत्त्वादपि ऊर्ध्वं समना व्याप्नोतीति । तत्रापि   

शमनान्तं वरारोहे पाशजालमनन्तकम् ।" (स्व। ४।४२९)  

इत्याद्युक्तेरनन्तं पाशजालं प्रसक्तं स्यात् । एवम्  

"हेयाध्वानमधः कुर्वन् रेचयेत्तं वरानने ।  
यावत्सा समना शक्तिस्तदूर्ध्वं चोन्मना स्मृता ॥" (स्व। १०।१२७१)   

इत्यादि व्याहतं स्यात् ।  
"…उन्मन्यन्ते परः शिवः ।"  

इत्याद्यपि दुष्येत् समनाधस्तस्योक्तत्वात्, तस्यापि तत्त्वान्तरत्वे   
षट्त्रिंशत्तत्त्वानि -- इति प्रतिज्ञाहानिः । नास्य शिवतत्त्वस्य   
ऊर्ध्वमन्तर्वा समनापि त्वधस्तस्याः शक्तितत्त्व एवाम्नानात् । तदुक्तम्   -    

"प्रणवेन ततः शक्तिर्न्यसितव्या वरानने ।  
व्यापिनीं समनां चोर्ध्वे तत्रैव तु विशोधयेत् ॥"   

इति । अनाश्रितादीनां च शिवतत्त्वावस्थाने तस्यापि   
कालकलितत्वमापतेत् ते हि क्षयिणः । यदुक्तम् प्राक् ↓   

"शक्तिः स्वकालविलये व्यापिन्यां लीयते पुनः ।  
व्यापिन्यां तद्दिवारात्रं लीयते साप्यनाश्रिते ॥  

परार्धकोट्या हत्वा तु शक्तिकालमनाश्रिते ।  
दिनं रात्रिश्च तत्काले परार्धगुणितेऽपि च ॥  

सोऽपि याति लयं साम्यसञ्ज्ञे सामनसे पदे ।" (तम्। ६।१६६)   

इति । ततश्च  

"ऊर्ध्वमुन्मनसो यश्च तत्र कालो न विद्यते ।  
न कल्पः कल्पते कश्चिन्निष्कलः कालवर्जितः ॥  

यः शाङ्कर्युन्मनातीतः स नित्यो व्यापकोऽव्ययः ।"  

इत्याद्याः श्रुतयो विरुद्धाः स्युः । न च अनाश्रितादीनां   
शिवतत्त्वेऽवस्थानमस्ति, अपि तु शक्तितत्त्वे एव व्यापिन्याम् । तदुक्तम् --   

"अधो ब्रह्मबिलं देवि शक्तितत्त्वं ततः परम् ।  
पञ्चकारणसंयुक्ता व्यापिनी तु तथा परा ॥  

समना उन्मना चैव प्रक्रियाण्डैर्युता प्रिये ।"   

इति ।  


तस्मादस्मदुक्तमेव व्याख्यानं युक्तमित्यन्यदुपेक्ष्यम् ॥ ८-३९९ ॥  

शिवतत्त्वोर्ध्वतः शक्तिः परा सा समनाह्वया ।  
सर्वेषां कारणानां सा कर्तृभूता व्यवस्थिता ॥ ८-४०० ॥  

बिभर्त्यण्डान्यनेकानि शिवेन समधिष्ठिता ।  


"शिवतत्त्वोर्ध्वतः" इति व्यापिनीपदावस्थितानाश्रितभुवनादप्यूर्ध्वम्   - इत्यर्थः । न चात्रैव अपूर्वतया तत्त्वशब्दस्य भुवनवाचित्वम्  

"बिन्दुतत्त्वं समाख्यातं … ।" (स्व। १०।१२१७)  

इत्यादावपि तथा प्रयोगदर्शनात् । कर्तृभूतेति, क्रियाशक्तिरूपत्वात्   
॥ ४००॥  

तदधिष्ठानमेव स्फुटयति --   


तदारूढः शिवः कृत्यपञ्चकं कुरुते प्रभुः ॥ ८-४०१ ॥  


शिव इति, यः सर्वत्र षट्त्रिंशत्तत्त्वतयोद्धोष्यते ॥ ४०१ ॥  

नन्वयमेतदारूढः सन् कस्मात् सृष्ट्यादि विदध्यात् ? --   
इत्याशङ्क्याह --   


समना करणं तस्य हेतुकर्तुर्महेशितुः ।  


करणमिति, सृष्ट्यादिक्रियायाम् ॥  

ननु सर्वत्र क्रियायां कर्त्रन्तरापेक्षित्वे कर्तुर्हेतुत्वं भवेत् -- इति   
महेशितुरपि तथात्वे परत्वोन्मुखतया स्वातन्त्र्यं खण्ड्येत, -- इति   
किमेतदुक्तम् ? -- इत्याशङ्क्याह --   


अनाश्रितं तु व्यापारे निमित्तं हेतुरुच्यते ॥ ८-४०२ ॥  


"व्यापारे" इति सृष्ट्यादिक्रियायाम् । इह हि स एव परः परमेश्वरः   
स्वस्वातन्त्र्यात् प्रथमं शून्यात्मतामवभासयन् अनाश्रितादिरूपतया   
प्रथितः -- इत्यपेक्षणीयस्यैवाभावात् अस्यैव तावत् पारमार्थिकं   
शुद्धं कर्तृत्वम्, अनाश्रितादीनां तु   
तदधिष्ठानवशाद्भिन्नकार्यविषयमशुद्धमुपचरितप्रायं   
कर्तृत्वम्, अतश्चानाश्रितादिस्तदिच्छयैव सृष्ट्यादि करोति, इति तस्य   
साक्षात् तदावेशायोगात् तत्र निमित्तमात्रत्वं यथा विद्यया यशः, --   
इत्यादावित्युक्तं निमित्तं हेतुः" इति । यदाहुः --   

"अनाश्रितं तु व्यापारे निमित्तं हेतुरिष्यते ।"   

इति ॥ ४०२ ॥  

तदधिष्ठानेऽपि अस्य समनैव करणम् -- इत्याह --   


तयाधितिष्ठति विभुः कारणानां तु पञ्चकम् ।  


अधितिष्ठतीति, स्वस्वातन्त्र्यच्छायानुवेधेन सृष्ट्यादिकारित्वे योग्यं   
कुर्यादित्यर्थः ॥  

एतच्च कथम् ? -- इत्याशङ्क्याह --   


अनाश्रितोऽनाथमयमनन्तं खवपुः सदा ॥ ८-४०३ ॥  

स व्यापिनं प्रेरयति स्वशक्त्या करणेन तु ।  
कर्मरूपा स्थिता माया यदधः शक्तिकुण्डली ॥ ८-४०४ ॥  

नादबिन्द्वादिकं कार्यमित्यादिजगदुद्भवः ।  


"खवपुः" व्योमात्मा, स्वशक्त्येति । तथा हि शिवस्य सृष्ट्यादौ समना   
करणं तथैषामपि अनाश्रिताद्याः स्वाः शक्तय इति । कर्मरूपेति,   
सृष्ट्यादिक्रियाविशेषकत्वात्, मायाशक्तिरेव हि पारमेश्वरी   
तत्तन्नादबिन्द्वात्मविश्वरूपतया प्रस्फुरति -- इत्यभिप्रायः ।   
शक्तिकुण्डलीति, अशेषस्य विश्वस्य स्वतादात्म्येन गर्भीकारात् ॥ ४०४   
॥  

इयच्च विश्वं हेयमेव -- इत्याह --   


यत्सदाशिवपर्यन्तं पार्थिवाद्यं च शासने ॥ ८-४०५ ॥  

तत्सर्वं प्राकृतं प्रोक्तं विनाशोत्पत्तिसंयुतम् ।  


सदाशिवोऽत्रानाश्रितः, प्रकृतिश्च समना, तस्या एव मूलप्रकृतित्वात्   
॥४०५॥  

एवं पुरमानतत्त्वयोजनात्म प्रमेयद्वयमभिधाय पुरसङ्ग्रहाख्यं   
प्रमेयमासूत्रयितुमुपक्रमते ↓   


अथ सकलभुवनमानं यन्मह्यं निगदितं निजैर्गुरुभिः ॥ ८-४०६ ॥  

तद्वक्ष्यते समासाद् बुद्धौ येनाशु सङ्क्रामेत् ।  


येनेति, समासाभिधानेन, अत एवैतन्निष्प्रयोजनं न -- इत्याशयः ॥   
४०६ ॥  

तदेवाह ↓   


अण्डस्यान्तरनन्तः कालः कूष्माण्डहाटकौ ब्रह्महरी ॥ ८-४०७ ॥  

रुद्राः शतं सवीरं बहिर्निवृत्तिस्तु साष्टशतभुवना स्यात् ।  
जलतेजःसमीरनभोऽहङ्कृद्धीमूलसप्तके प्रत्येकम् ॥ ८-४०८ ॥  

अष्टौ षट्पञ्चाशद्भुवना तेन प्रतिष्ठेति कला कथिता ।  
अत्र प्राहुः शोध्यानष्टौ केचिन्निजाष्टकाधिपतीन् ॥ ८-४०९ ॥  

अन्ये तु समस्तानां शोध्यत्वं वर्णयन्ति भुवनानाम् ।  
श्रीभूतिराजमिश्रा गुरवः प्राहुः पुनर्बही रुद्रशतम् ॥ ८-४१० ॥  

अष्टावन्तः साकं सर्वेणेतीदृशी निवृत्तिरियं स्यात् ।  
रुद्राः काली वीरो धराब्धिलक्ष्म्यः सरस्वती गुह्यम् ॥ ८-४११ ॥  

इत्यष्टकं जलेऽग्नौ वह्न्यतिगुह्यद्वयं मरुति वायोः ।  
स्वपुरं गयादि खे च व्योम पवित्राष्टकं च भुवनयुगम् ॥ ८-४१२ ॥  

अभिमानेऽहङ्कारच्छगलाद्यष्टकमथान्तरा नभोऽहङ्कृत् ।  
तन्मात्रार्केन्दुश्रुतिपुराष्टकं बुद्धिकर्मदेवानाम् ॥ ८-४१३ ॥  

दश तन्मात्रसमूहे भुवनं पुनरक्षवर्गविनिपतिते ।  
मनसश्चेत्यभिमाने द्वाविंशतिरेव भुवनानाम् ॥ ८-४१४ ॥  

धियि दैवीनामष्टौ क्रुत्तेजो योगसञ्ज्ञकं त्रयं तदुमा ।  
तत्पतिरथ मूर्त्यष्टकसुशिवद्वादशकवीरभद्राः स्युः ॥ ८-४१५ ॥  

तदथ महादेवाष्टकमिति बुद्धौ सप्तदश सङ्ख्या ।  
गुणतत्त्वे पङ्क्तित्रयमिति षट्पञ्चाशतं पुराणि विदुः ॥ ८-४१६ ॥  


अण्डस्यान्तर्बहिः साष्टशतभुवना निवृत्तिः स्यादिति सम्बन्धः ।   
यद्वा अन्तःशब्दः प्रागेव व्याख्यातः । तदुक्तम् --   

निवृत्त्यभ्यन्तरे पृथ्वी शतकोटिप्रविस्तरा ।  
तस्यां च भुवनानां तु शतमष्टोत्तरावधि ॥" (स्व। ४।१०३)   

इति । अष्टाविति, गुह्याष्टकादीनि योगाष्टकान्तानि सप्ताष्टकानि --   
इत्यर्थः । तेनेति सप्तकस्याष्टभिर्गुणनात् । तदुक्तम् --    

"प्रतिष्ठाया भवेद्व्याप्तिश्चतुर्विंशतितत्त्विका ।  
षट्पञ्चाशद्भुवनिका … ॥" (स्व। ४।१४९)   

इति । अत्रेति प्रतिष्ठायाम् । अष्टाविति, क्रोधाष्टकेन सह ।   
समस्तानामिति षट्पञ्चाशतोऽपि, मिश्राः प्रधानाः । शर्वेणेति,   
भूर्लोकाधिपतिना, तेन वीरभद्रस्थानेऽयमिति गणनासाम्यम् ।   
"रुद्राः" एकादश । गुह्यमिति, गुह्याष्टकभुवनम् । अन्तरा   
नभोऽहङ्कृदिति, अहङ्कारनभसोरन्तः -- इत्यर्थः । तन्मात्रेति पञ्च,   
बुद्धिकर्मदेवानामिति बुद्धिकर्मेन्द्रियदशकस्य -- इत्यर्थः ।   
तन्मात्रसमूहे भुवनमिति पञ्चार्थमण्डलाख्यम् -- इत्यर्थः ।   
नन्वेषामुक्तेऽपि भुवनपञ्चकेकस्मात्पुनरेतदुच्यते ? -- इत्याशङ्क्योक्तम्   - "अक्षवर्गनिपतितः" इति । एतद्धि एषां मनोऽधिष्ठानेनैव   
भवेदिति अत्र पुनः परेणापि रूपेणावस्थानमिति भावः ।   
क्रुत्तेजोयोगसञ्ज्ञकमिति अर्थात्क्रोधाद्यष्टकत्रयाधिष्ठेयं   
भुवनत्रयम्, पङ्क्तित्रयमिति गुरुशिष्यविषयम् । षट्पञ्चाशतं   
पुराणीति, जलतत्त्वेऽष्टौ भुवनानि, तेजःप्रभृतौ तत्त्वत्रये   
प्रत्येकं द्वयमिति षट्, अहङ्कारे द्वाविंशतिः, बुद्धौ सप्तदश,   
गुणेषु च त्रीणीति ॥ ४१६ ॥  

नन्वत्र जलादौ सवेषु तत्त्वेषु भुवनानि शोध्यतयोक्तानि प्रकृतौ   
पुनः कस्मान्न ? -- इत्याशङ्क्याह ↓   


यद्यपि गुणसाम्यात्मनि मूले क्रोधेश्वराष्टकं तथापि धियि ।  
तच्छोधितमिति गणनां न पुनः प्राप्तं प्रतिष्ठायाम् ॥ ८-४१७ ॥  

इति जलतत्त्वान्मूलं तत्त्वचतुर्विंशतिः प्रतिष्ठायाम् ।  
अम्बादितुष्टिवर्गस्ताराद्याः सिद्धयोऽणिमादिगणः ॥ ८-४१८ ॥  

गुरवो गुरुशिष्या ऋषिवर्ग इडादिश्च विग्रहाष्टकयुक् ।  
गन्धादिविकारपुरं बुद्धिगुणाष्टकमहङ्क्रिया विषयगुणाः ॥ ८-४१९   
॥  

कामादिसप्तविंशकमागन्तु तथा गणेशविद्येशमयौ ।  
इति पाशेषु पुरत्रयमित्थं पुरुषेऽत्र भुवनषोडशकम् ॥ ८-४२० ॥  

नियतौ शङ्करदशकं काले शिवदशकमिति पुरद्वितयम् ।  
रागे सुहृष्टभुवनं गुरुशिष्यपुरं च वित्कलायुगले ॥ ८-४२१ ॥  

भुवनं भुवनं निशि पुटपुरत्रयं वाक्पुरं प्रमाणपुरम् ।  
इति सप्तविंशतिपुरा विद्या पुरुषादितत्त्वसप्तकयुक् ॥ ८-४२२ ॥  

वामेशरूपसूक्ष्मं शुद्धं विद्यार्थ शक्तितेजस्विमितिः ।  
सुविशुद्धिशिवौ मोक्ष ध्रुवेषिसम्बुद्धसमयसौशिवसञ्ज्ञाः ॥ ८-४२३   
॥  

सप्तदशपुरा शान्ता विद्येशसदाशिवपुरत्रितययुक्ता ।  
बिन्द्वर्धेन्दुनिरोध्यः परसौशिवमिन्धिकादिपुरसौषुम्ने ॥ ८-४२४ ॥  

परनादो ब्रह्मबिलं सूक्ष्मादियुतोर्ध्वकुण्डली शक्तिः ।  
व्यापिव्योमानन्तानाथानाश्रितपुराणि पञ्च ततः ॥ ८-४२५ ॥  

षष्ठं च परममनाश्रितमथ समनाभुवनषोडशी यदि वा ।  
बिन्द्वावरणं परसौशिवं च पञ्चेन्धिकादिभुवनानि ॥ ८-४२६ ॥  

सौषुम्नं ब्रह्मबिलं कुण्डलिनी व्यापिपञ्चकं समना ।  
इति षोडशभुवनेयं तत्त्वयुगं शान्त्यतीता स्यात् ॥ ८-४२७ ॥  


तत्त्वचतुर्विंशतिरिति प्रकृतितत्त्वस्य क्षुब्धाक्षुब्धतया द्वैविध्यात् ।   
गुरव इति, तत्रापि गुरुशिष्यविषयं पङ्क्तित्रयमुक्तम् । विषयेति,   
विकारषोडशकानन्तर्येण व्याख्याताः शब्दादयः पञ्च, गुणा   
देहधर्मत्वेन प्रागुक्ता अहिंसादयः । चः समुच्चये, तेन रागतत्त्वे   
वीरेशभुवनं गुरुशिष्यभुवनं च, इति भुवनद्वयम् । भुवनं   
भुवनमिति वामादिशक्तिनवकस्य महादेवत्रयस्य च । पुटपुरत्रयमिति   
त्रिपुटत्वमस्याः । वाक्पुरं योन्याख्याया वागीश्या भुवनम् ।   
सप्तविंशतिपुरेति, तदुक्तम् ↓   

"पुंस्तत्त्वाद्यावन्मायान्तं विद्याया व्याप्तिरिष्यते ।  
सप्त तत्त्वानि भुवनसप्तविंशतिरेव च ॥" (स्व। ४।१७३)   

इति । वामेति, वामाद्या नव शक्तयः । "रिशः" ईश्वरः । रूपेत्यादि   
सर्वमावरणान्तं प्रागुक्तम् । तेजस्विप्रधाना चासौ मितिर्मानावरणम्   - इत्यर्थः । "इषिः" इच्छा । सप्तदशपुरेति, तदुक्तम् --   

"… विद्यातत्त्वात्सदाशिवम् ।  
तत्त्वानां त्रितये व्याप्तिर्वर्णानां त्रय एव च ॥  

पदैकादशिका ज्ञेया पुराणि दश सप्त च । (स्व। ४।१८५)  

इति । परसौशिवमिति, यत्र परेण रूपेण सदाशिवः । अनाश्रितमिति   
सर्वाश्रयत्वात् । "यदि वाम्" इति पक्षान्तरे, षोडशभुवनेति, तदुक्तम्   -   

पदमेकं मन्त्र एको वर्णाः षोडश कीर्तिताः ।  
भुवनानि सुसूक्ष्माणि शान्त्यतीते विभावयेत् ॥ (स्व। ४।१९७)   

इति ॥ ४२७ ॥  

एवं श्रीस्वच्छन्दप्रक्रियया विभागमभिधाय   
शास्त्रान्तरप्रक्रमेणाप्याह --   

श्रीमन्मतङ्गशास्त्रे च क्रमोऽयं पुरपूगगः । अयमिति वक्ष्यमाणः   
॥  

तदाह --    


कालाग्निर्नरकाः खाब्धियुतं मुख्यतया शतम् ॥ ८-४२८ ॥  

कूष्माण्डः सप्तपाताली सप्तलोकी महेश्वरः ।  
इत्यण्डमध्यं तद्बाह्ये शतं रुद्रा इति स्थिताः ॥ ८-४२९ ॥  

स्थानानां द्विशती भूमिः सप्तपञ्चाशता युता ।  
पञ्चाष्टकस्य मध्याद् द्वात्रिंशद्भूतचतुष्टये ॥ ८-४३० ॥  

तन्मात्रेषु च पञ्च स्युर्विश्वेदेवास्ततोऽष्टकम् ।  
पञ्चमं सेन्द्रिये गर्वे बुद्धौ देवाष्टकं गुणे ॥ ८-४३१ ॥  

योगाष्टकं क्रोधसञ्ज्ञं मूले काले सनैयते ।  
पतद्रुगाद्याश्चाङ्गुष्ठमात्राद्या रागतत्त्वगाः ॥ ८-४३२ ॥  

द्वादशैकशिवाद्याः स्युर्विद्यायां कलने दश ।  
वामाद्यास्त्रिशती सेयं त्रिपर्वण्यब्धिरस्ययुक् ॥ ८-४३३ ॥  


खाब्धीति चत्वारिंशत् । महेश्वरो रुद्रः । पञ्चममष्टकमिति   
स्थाण्वाख्यम् । पतद्रुगाद्या अष्टौ । अङ्गुष्ठमात्राद्या अपि अष्टौ ।   
कलने कलायाम् । त्रिपर्वणीति, त्रिभिर्भूतभावतत्त्वाख्यैः   
पर्वभिर्युक्ते कलादिक्षितिपर्यन्ते पत्यादिपदार्थापेक्षया   
तृतीयस्मिन्पदार्थेः । यदुक्तं तत्रैव --   

"ये भूतभावतत्त्वाख्या मायातः क्षरिताः सदा ।  
स पदार्थस्त्रिपर्वायं तृतीयः शिवशासने ॥" (मतङ्ग। १ प।)   

इति । अब्धिरस्ययुगिति, रसनीया "रस्या" रसाः षट् तेन   
चतुःषष्टिरित्यर्थः ॥४३३॥  

भुवनेश्वराश्चात्र विचित्राः -- इत्याह --   


शैवाः केचिदिहानन्ताः श्रैकण्ठा इति सङ्ग्रहः ।  


एषां च शिवादिदीक्षितत्वादेवमभिधानम् । यदाहुः --   

"कलाग्निर्नरकाणां तु चत्वारिंशच्छतं ततः ।  
कूष्माण्डः सह पातालैः सप्तभिर्लोकसप्तकम् ॥  

रुद्रश्चेत्यण्डमध्येऽयं ततो रुद्रशतं बहिः ।  
स्थानानां द्वे शते क्ष्मैवं सप्तपञ्चाशता युता ॥  

पञ्चाष्टकानां द्वात्रिंशत्ततो भूतचतुष्टये ।  
तन्मात्रेषु ततः पञ्च विश्वेदेवास्ततोऽष्टकम् ॥  

पञ्चाष्टकानां षष्ठं यत् सेन्द्रिये गर्व एव तत् ।  
स्थितं बुद्धौ ततो देवा अष्टावष्टौ च योगिनः ॥  

गुणेष्वष्टौ तथाऽव्यक्ते क्रोधाद्याः परतस्ततः ।  
काले नियतिसंयुक्ते पतद्रुक्प्रमुखास्ततः ॥  

अङ्गुष्ठाद्यास्तु रागेऽष्टौ द्वादशैकशिवादयः ।  
विद्यायां तु कलातत्त्वे वामाद्याः परतो दश ॥  

एवं त्रिपर्वणि प्रोक्तं भुवनानां शतत्रयम् ।  
चतुःषष्ट्यधिकं तेषु विचित्रा भुवनेश्वराः ॥  

शैवाः केचित्तथानन्ताः श्रैकण्ठाः केचिदेव तु । (मट।वृ।)   

इति । अत्र च साक्षादागमे संवादिते ग्रन्थविस्तरः स्यात् -- इति   
तद्वृत्तिकृदुक्तं संवादितम् ॥ ४३३ ॥   

नन्वेवं भुवनविभागप्रदर्शनेन कोऽर्थः ? -- इत्याशङ्क्याह --   


यत्र यदा परभोगान् बुभुक्षते तत्र योजनं कार्यम् ॥ ८-४३४ ॥  

शोधनमथ तद्धानौ शेषं त्वन्तर्गतं कार्यम् ।  
इत्यागमं प्रथयितुं दर्शितमेतद्विकल्पितं तेन ॥ ८-४३५ ॥  


यदुक्तम् ↓   

"यो यत्राभिलषेद्भोगान् स तत्रैव नियोजितः ।  
सिद्धिभाङ् मन्त्रसामर्थ्यात्… ॥"   

इति । अथेति पक्षान्तरे । "तद्धानौ" इति भोगेच्छात्यागे -- इत्यर्थः ।   
अन्तर्गतमिति, प्रधानशुद्ध्यैव तच्छुद्धम् । दर्शितमिति, अन्यथा हि   
कथमेवं परिज्ञानं भवेत् -- इति भावः । तेनेति -- तेन तेन गुरुणा   - इत्यर्थः ॥ ४३५ ॥  

नन्वत्र किमियन्त एव विकल्पाः सम्भवन्ति न वा ? -- इत्याशङ्क्याह --   


अन्येऽपि बहुविकल्पाः स्वधियाचार्यैः समभ्यूह्याः ।  


ननु यद्येवमनेकेविकल्पाः सम्भवन्ति तदिह पुनः किं ग्राह्यम् ? --   
इत्याशङ्क्याह --   


श्रीपूर्वशासने पुनरष्टादशाधिकं शतं कथितम् ॥ ८-४३६ ॥  

तदिह प्रधानमधिकं सङ्क्षेपेणोच्यते शोध्यम् ।  


शतमिति भुवनानाम् । तदुक्तं तत्र --   

"एवं तु सर्वतत्त्वेषु शतमष्टादशोत्तरम् ।  
भुवनानां परिज्ञेयं सङ्क्षेपान्न तु विस्तरात् ॥" (मा।वि। ५।३३)  

प्रधानमिति, तदधिकारेणैवास्य ग्रन्थस्य प्रवृत्तेः ॥ ४३६ ॥  

तदेवाह --    


कालाग्निः कूष्माण्डो नरकेशो हाटकोऽथ भूतलपः ॥ ८-४३७ ॥  

ब्रह्मा मुनिलोकेशो रुद्राः पञ्चान्तरालस्थाः ।  
अधरेऽनन्तः प्राच्याः कपालिवह्न्यन्तनिरृतिबलाख्याः ॥ ८-४३८ ॥  

लघुनिधिपतिविद्याधिपशम्भूर्ध्वान्तं सवीरभद्रपति ।  
एकादशभिर्बाह्ये ब्रह्माण्डं पञ्चभिस्तथान्तरिकैः ॥ ८-४३९ ॥  

इति षोडशपुरमेतन्निवृत्तिकलयेह कलनीयम् ।  
लकुलीशभारभूती दिण्ड्याषाढी च पुष्करनिमेषौ ॥ ८-४४० ॥  

प्रभाससुरेशाविति सलिले प्रत्यात्मकं सपरिवारे ।  
भैरवकेदारमहाकाला मध्याम्रजल्पाख्याः ॥ ८-४४१ ॥  

श्रीशैलहरिश्चन्द्राविति गुह्याष्टकमिदं महसि ।  
भीमेन्द्राट्टहासविमलकनखलनाखलकुरुस्थितिगयाख्याः ॥ ८-४४२ ॥  

अतिगुह्याष्टकमेतन्मरुति च सतन्मात्रकेच साक्षे च ।  
स्थाणुसुवर्णाख्यौ किल भद्रो गोकर्णको महालयकः ॥ ८-४४३ ॥  

अविमुक्तरुद्रकोटी वस्त्रापद इत्यदः पवित्रं खे ।  
स्थूलस्थूलेशशङ्कुश्रुतिकालञ्जराश्च मण्डलभृत् ॥ ८-४४४ ॥  

माकोटाण्डद्वितयच्छगलाण्डा अष्टकं ह्यहङ्कारे ।  


मुनीति सप्त । एवमीशत्वविशेषेणैषां तदन्तःकारः प्रकाशितः ।   
प्राच्या इत्यारभ्य । "अन्तः" इति अन्तकारित्वात् यमः । "लघु" इति   
शीघ्रकारित्वाच्छीघ्रः । यदुक्तम् --   

"आदौ कालाग्निभुवनं शोधितव्यं प्रयत्नतः ।" (मा। वि। ५।१)  

इत्युपक्रम्य   

"कालाग्निपूर्वकैरेभिर्भुवनैः पञ्चभिः प्रिये ।  
शुद्धैः शुद्धमिदं सर्वं ब्रह्माण्डान्तर्व्यवस्थितम् ॥  

तद्बहिः शतरुद्राणां भुवनानि पृथक् पृथक् ।  
दशमं शोधयेत्पश्चादेकं तन्नायकावृतम् ॥  

अनन्तः प्रथमस्तेषां कपालीशस्तथापरः ।  
अग्निरुद्रो यमश्चैव नैरृतो बल एव च ॥  

शीघ्रे निधीश्वरश्चेति सर्वविद्याधिपोऽपरः ।  
शम्भुश्च वीरभद्रश्च विधूमज्वलनप्रभाः ॥  

एभिर्दशैकसङ्ख्यातैः शुद्धैः शुद्धं शतं मतम् ।"   
(मा। वि। ५।१५)   

इति । प्रत्यात्मकमिति नामान्तरेण गुह्याष्टकमेव अत्रोक्तम् ।   
शतन्मात्रकेच साक्षे च" इति खस्य विशेषणम् । एतदन्तं हि   
अनेनैवाष्टकेन व्याप्तमिति केषाञ्चिन्मतम् । अन्येषां पुनः कार्यस्य   
कारणान्तरवस्थानौचित्यात् इयदहङ्कारेण व्याप्तमिति ॥ ४४४ ॥  

अत एवाह --    


अन्येऽहङ्कारान्तस्तन्मात्राणीन्द्रियाणि चाप्याहुः ॥ ८-४४५ ॥  

धियि योन्यष्टकमुक्तं प्रकृतौ योगाष्टकं किलाकृतप्रभृति ।  
इति सप्ताष्टकभुवना प्रतिष्ठितिः सलिलतो हि मूलान्ता ॥ ८-४४६ ॥  

नरि वामो भीमोग्रौ भवेशवीराः प्रचण्डगौरीशौ ।  
अजसानन्तैकशिवौ विद्यायां क्रोधचण्डयुग्मं स्यात् ॥ ८-४४७ ॥  

संवर्तो ज्योतिरथो कलानियत्यां च सूरपञ्चान्तौ ।  
वीरशिखीशश्रीकण्ठसञ्ज्ञमेतत्त्रयं च काले स्यात् ॥ ८-४४८ ॥  

समहातेजा वामो भवोद्भवश्चैकपिङ्गलेशानौ ।  
भुवनेशपुरःसरकावङ्गुष्ठ इमे निशि स्थिता ह्यष्टौ ॥ ८-४४९ ॥  

अष्टाविंशतिभुवना विद्या पुरुषान्निशान्तमियम् ।  
हालाहलरुद्रक्रुदम्बिकाघोरिकाः सवामाः स्युः ॥ ८-४५० ॥  

विद्यायां विद्येशास्त्वष्टावीशे सदाशिवे पञ्च ।  
वामा ज्येष्ठा रौद्री शक्तिः सकला च शान्तेयम् ॥ ८-४५१ ॥  

अष्टादश भुवना स्यात्…  


अत्र च केषाञ्चित् स्वकण्ठेन अन्येषां पर्यायेण अन्येषां च   
पदैकदेशेनाभिधानम्, -- इति स्वयमेवाभ्यूह्यम् । एतच्च प्रागेव   
संवादितम् । नरीत्यर्थादन्तर्भावितरागतत्त्वे, तेन पुंस्तत्त्वे   
वामादयः षट्, रागे च प्रचण्डादयः पञ्च । तदुक्तम् ↓   

"ततोऽप्यर्धाङ्गुलव्याप्त्या पुरषट्कमनुक्रमात् ।  
चतुष्कं तु द्वयेऽन्यस्मिन्नेकमेकत्र चिन्तयेत् ॥" (मा। वि। ६।१४)   

इति । सानन्तेति, अनन्तसहित एकशिवः -- इत्यर्थः । निशीति मायायाम् ।   
"रिशे" इति ईश्वरतत्त्वे । एवं निवृत्तौ षोडश, प्रतिष्ठायां   
षट्पञ्चाशत्, विद्यायामष्टाविंशतिः, शान्तायामष्टादश ↓ इति   
भुवनानामष्टादशोत्तरं शतम् ॥ ४५१ ॥   

ननु शान्त्यतीतायामप्यन्यत्र भुवनविभाग उक्तस्तत्पुनरिह कस्मात् न ?   
इत्याशङ्क्याह --   


…शान्त्यतीता त्वभुवनैव ।  


न हि अत्र देशादिकलना काचिद्भवेदिति भावः ॥  

एतच्चार्यायाः प्रथमार्धेनोपसंहरिति --   


इति देशाध्वविभागः कथितः श्रीशम्भुना समादिष्टः ॥ ८-४५२ ॥  


इति श्रीमदाचार्याभिनवगुप्तपादविरचिते श्रीतन्त्रालोके   
देशाध्वप्रकाशनं नामाष्टममाह्निकम् ॥ ८ ॥  

श्रीशम्भुनेति परमेश्वरेण गुरुणेति शिवम् ॥  

"जम्बुद्वीपे भारतवर्षं तत्राहितस्थितिर्विदधे ।  
जयरथनामा कश्चिद्विवृतिमिमामष्टमाह्निकेस्पष्टाम् ॥"  


इति श्रीमदाचार्याभिनवगुप्तपादविरचिते,   
श्रीजयरथाचार्यकृतविवेकाख्यव्याख्योपेते   
श्रीतन्त्रालोकेदेशाध्वप्रकाशनं नाम अष्टममाह्निकम् ॥ ८ ॥  
