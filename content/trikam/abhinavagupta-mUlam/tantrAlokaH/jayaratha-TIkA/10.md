+++
title = "१०"

+++



दशममाह्निकम्  


" विवेक "   

तत्तत्तत्त्वविभेदनसमुद्यतोद्द्योतिनिशितशूलकरः ।  
जयति अपरं जयमूर्तिः संसारपराजयस्फूर्तिः ॥  

$$$$$इदानीमेषामेव तत्त्वानां द्वितीयार्धेन   
पाञ्चदश्यादिभेदमभिधातुं प्रतिजानीते उच्यते   
त्रिकशास्त्रैकरहस्यं तत्त्वभेदनम् ॥ १०-१ ॥  

तदेवाह ↓   


तेषाममीषां तत्त्वानां स्ववर्गेष्वनुगामिनाम् ।  
भेदान्तरमपि प्रोक्तं शास्त्रेऽत्र श्रीत्रिकाभिधे ॥ १०-२ ॥  


भेदान्तरमपि पाञ्चदश्यादिलक्षणमपि-इति पूर्वापेक्षया ।   
"श्रीत्रिकाभिधे शास्त्रे" इति श्रीमालिनीविजयोत्तरे । तदुक्तं तत्र --   

"अथैषामेव तत्त्वानां धरादीनामनुक्रमात् ।  
प्रपञ्चः कथ्यते लेशात्… ॥ (मा। वि। २।१)  

इत्यादि   

"शिवः साक्षान्न भिद्यते ।" (मा। वि। २।७)   

इत्यन्तम् ॥ २ ॥  

तदेवाह ↓   


शक्तिमच्छक्तिभेदेन धराद्यं मूलपश्चिमम् ।  
भिद्यते पञ्चदशधा स्वरूपेण सहानरात् ॥ १०-३ ॥  

कलान्तं भेदयुग्घीनं रुद्रवत्प्रलयाकलः ।  
तद्वन्माया च नवधा ज्ञाकलाः सप्तधा पुनः ॥ १०-४ ॥  

मन्त्रास्तदीशाः पाञ्चध्ये मन्त्रेशपतयस्त्रिधा ।  
शिवो न भिद्यते स्वैकप्रकाशघनचिन्मयः ॥ १०-५ ॥  


"शक्तिमच्छक्तिभेदेन" इति शक्तिमतां शक्तीनां च   
वक्ष्यमाणस्वरूपाणां शिवादीनामिच्छादीनां च भेदेन प्रत्येकं   
सप्तधात्वे चतुर्दशात्मना प्रकारेण -- इत्यर्थः। मूलपश्चिममिति   
प्रधानान्तं तत्त्वचतुर्विंशकमिति-अर्थः । स्वरूपेणेति स्वं रूपं   
मातृमानाद्यनुपरक्तं बहीरूपतया परिदृश्यमानजडस्वभावं   
यथा पृथिव्या गन्धादिगुणोत्कटम्। यद्वक्ष्यति --   

"तत्र स्वरूपं भूमेर्यत्पृथग्जडमवस्थितम् ।  
मातृमानाद्युपधिभिरसञ्जातोपरागकम् ॥"" (१०।८)   

इति । आ नरादिति पुंस्तत्वादारभ्य कलान्तं तत्त्वषट्कम् -- इत्यर्थः   
। भेदयुग्घीनमिति भेदयुग्मरहितं त्रयोदशविधमिति यावत् । इह यद्यपि   
सर्वं सर्वात्मकमिति सर्वत्र पञ्चदशात्मकत्वमेव न्याय्यं   
तथाप्यधराधरतत्त्वक्रोडीकारेण प्रतितत्त्वं प्राक् पूर्णेन रूपेण   
परसंवित्समुल्लसेत् येनोत्तरोत्तरत्र पूर्वपूर्वस्थितिरव्यभिचारेण   
भवेत्, अन्यथा हि --   

"यत्तत्र नहि विश्रान्तं तन्नभःकुसुमायते ।" (तम्। ८।३)  

इत्याद्युक्तयुत्त्या धरादेस्तत्त्वजातस्य सत्तैव न स्फुरेत् । उत्तरोत्तरं   
पुनस्तत्त्वजातं पूर्वपूर्वस्मिन्रूपे विलीनं सत् क्रमेण संविद्येव   
विश्राम्येत् यथायथं तस्या एवोद्रेकात्, अत एव संविद्विश्रान्तत्वान्न   
तत्पृथग्भोगं दातुमलम्, -- इति तदीयं भेदद्वयं न्यूनतामियात्,   
येनात्र सशक्तिकस्य प्रलयाकलादेः षट्कस्य प्रमातृत्वात् सकलस्य च   
सशक्तिकस्य स्वरूपीभूतत्वात् त्रयोदशविधत्वमेव स्यात् । यदुक्तम् --   

"विश्वात्मके हि विश्वस्मिन् या संविदवलोकयेत् ।  
निजवीर्यमहास्फारं समवष्टम्भयोगतः ॥  

विशिष्टकार्यसम्पत्त्यै प्राक्तत्रोदेति सा हठात् ।  
अधराधरतत्त्वेषु स्थिता पूर्वस्थितिर्यतः ॥  

अन्यथा स्थितिरेवैषां न भवेत्पूर्वहानितः ।  
पूर्वस्वरूपे त्वधरं विलीनं तत्त्वजालकम् ॥  

भोगाय नालमित्येवं न्यूनत्वं तत्र भेदगम् ।"   

इति । सशक्तिकश्च सकलः स्वरूपीभूतः सन् स्वरूपमेव न तथा   
भिन्द्यात् । भेदो हि प्रतियोगिनमधिकृत्य परत्र भेदसङ्कलनां   
विदध्यात्, यथा-इदं मेयम्, इदं मानम्, अयं माता-इति । मेयस्य   
पुनर्मेयता स्वात्मनि न कश्चिद् भेदः । एवं स्वरूपस्य स्वात्मनि   
भेदाभावात् युक्तमुक्तं क्रमेण भेदद्वयह्रास इति । यदुक्तम् ↓   

"भेदा हि न स्वरूपं भिन्दन्त्यपि तु भेदसङ्कलनाम् ।  
अन्यत्र प्रतियोगिनि विदधति हि परत्र तेन तदभावात् ॥  

निजगतभेदद्वितयीनिरास उक्तः क्रमेणेह ।  
परिपूर्णे शिवतत्त्वे भेदाभावादभेद्यता तेन ॥"   

इति । रुद्रवदिति रुद्रशब्देन लक्षितामेकादशसङ्ख्यामर्हतीति वत्यन्तम्   
। प्रलयाकल इत्यर्थात्स्वरूपीभूतः । एवमुत्तरत्र   
विज्ञानाकलादावपि ज्ञेयम् । अत एवात्र विज्ञानाकलादीनां   
पञ्चानामेव प्रमातृत्वं येनैकादशविधत्वम् । मायेति तात्स्थ्याद्   
द्वितीयोऽपवेद्यः प्रलयाकल उच्यते, तेन सोऽप्येकादशविध एव --   
इत्यर्थः । नवधेति सशक्तीनां चतुर्णां मन्त्रादीनां प्रमातृत्वात्   
। सप्तधेति सशक्तिकस्य मन्त्रेश्वरादेस्त्रयस्य प्रमातृत्वात् । तदीशाः   
मन्त्रेश्वराः । पाञ्चध्ये इति मन्त्रमहेश्वरशिवयोरेव सशक्तिकयोः   
प्रमातृत्वात् । त्रिधेति शिवस्यैव सशक्तिकस्य प्रमातृत्वात् । शिवस्य   
भेदाभावे हेतुः श्वैकप्रकाशघनचिन्मयः" इति । भेदो हि   
प्रतियोग्यपेक्षः, न च परं प्रकाशमपेक्ष्य अन्यः कश्चित्प्रतियोगी   
सम्भवेदिति समनन्तरमेवोक्तमित्यास्तामेतत् ।  

उक्तं च --    

"शक्तिमच्छक्तिभेदेन धरातत्त्वं विभिद्यते ।  
स्वरूपसहितं तच्च विज्ञेयं दशपञ्चधा ॥" (मा। वि। २।२)  

इति ।   

"एवं जलादिमूलान्तं तत्त्वव्रातमिदं महत् ।  
पृथग्भेदैरिमैर्भिन्नं विज्ञेयं तत्फलेप्सुभिः ॥  

अनेनैव विधानेन पुंस्तत्त्वात्कलान्तकम् ।  
त्रयोदशविधं ज्ञेयं रूद्रवत्प्रलयाकलः ॥  

तद्वन्मायापि विज्ञेया नवधा ज्ञानकेवलाः ।  
मन्त्राः सप्तविधास्तद्वत्पञ्चधा मन्त्रनायकाः ॥  

त्रिधा मन्त्रेश्वरेशानाः शिवः साक्षान्न भिद्यते ।" (मा। वि। २।७)  

इति च ॥ ३-५ ॥   

ननु के ते "शक्तिमच्छक्तिभेदेन" इत्यासूत्रिताः शक्तयः शक्तिमन्तश्च   
येन भुवः पञ्चदशात्मकत्वं स्यात् ? -- इत्याशङ्क्याह --   


शिवो मन्त्रमहेशेशमन्त्रा अकलयुक्कली ।  
शक्तिमन्तः सप्त तथा शक्तयस्तच्चतुर्दश ॥ १०-६ ॥  

स्वं स्वरूपं पञ्चदशं तद्भू पञ्चदशात्मिका ।  


ईशा मन्त्रेश्वराः, अकलयुग्विज्ञानाकलप्रलयाकलौ, कली सकलः,   
शक्तय इत्यर्थात् शिवादिसम्बन्धिन्य इच्छाद्याः सप्त । तदुक्तम् --   

"शिवादिसकलात्मान्ताः शक्तिमन्तः प्रकीर्तिताः ।  
तच्छक्तयश्च विज्ञेयास्तद्वदेव विचक्षणैः ॥" (मा। वि। २।३)   

इति । स्वं स्वरूपमिति अर्थात्पृथिव्यादेः ॥ ६ ॥  

नन्वस्मद्दर्शने नरशक्तिशिवात्मकमेव विश्वमिति सर्वत्रोद्धोष्यते,   
तत्कथमिह सिद्धान्तदर्शनादिसमुचितं प्रमातृभेदमवलम्ब्यैतदुक्तम् ?   - इत्याशङ्कां गर्भीकृत्यैतदुपपादयति --   


तथाहि तिस्त्रो देवस्य शक्तयो वर्णिताः पुरा ॥ १०-७ ॥  

ता एव मातृमानमेयत्रैरूप्येण व्यवस्थिताः ।  


त्रैरूप्यमेव वर्णयति --   


परांशो मातृरूपोऽत्र प्रमाणांशः परापरः ॥ १०-८ ॥  

मेयोऽपरः शक्तिमांश्च शक्तिः स्वं रूपमित्यदः ।  


अद इति वाक्यार्थपरामर्शः, तेन मातृरूपः परांशः शक्तिमान्,   
प्रमाणरूपः परापरांशः शक्तिर्मेयरूपोऽपरांशः स्वरूपमिति ।   
यत्पुनः शक्तिमतां शक्तीनां च सप्तविधत्वमुक्तं   
तदवान्तरप्रकारप्रायमित्यत्र मौलं नरशक्तिशिवात्मकत्वमेव   
स्थितमिति न कश्चिद्दोषः ॥ ८ ॥  

एवमेषां शक्तिमदादीनां मध्यात्स्वरूपं तावत्प्रथमं लक्षयति --   


तत्र स्वरूपं भूमेर्यत्पृथग्जडमवस्थितम् ॥ १०-९ ॥  

मातृमानाद्युपधिभिरसञ्जातोपरागकम् ।  


असञ्जातोपरागकमिति, तदुपरक्तत्वे हि शक्तिमदादिरूपत्वमेव स्यात् --   
इत्याशयः ॥ ९ ॥   

एवमस्यैकध्येऽपि अवान्तरचतुर्दशभिन्नत्वे शक्तिमन्तः शक्तयश्च   
निमित्तम् -- इत्याह --   


सकलादिशिवान्तैस्तु मातृभिर्वेद्यतास्य या ॥ १०-१० ॥  

शक्तिमद्भिरनुद्भूतशक्तिभिः सप्त तद्भिदः ।  
सकलादिशिवान्तानां शक्तिषूद्रेचितात्मसु ॥ १०-११ ॥  

वेद्यताजनिताः सप्त भेदा इति चतुर्दश ।  


अनुद्भूतशक्तिभिरित्यनेनात्र शक्तिमतां प्राधान्यं कटाक्षितम् ।   
उद्रेचितात्मस्वित्यनेन तु शक्तीनाम् । वस्तुतो हि शक्तितद्वतोः   
परस्परमवियोग एव, किन्तु प्राधान्यमेव प्रयोजकीकृत्य तथाव्यपदेशो   
यदयं शक्तिमान् इयं शक्तिरिति ॥  

ननु सकलादिप्रमातृसप्तकं सर्वत्र प्रसिद्धमित्यास्तां को दोषः,   
तच्छक्तयस्तु न क्वचिदपि परिपठिताः, इति कास्ताः ? -- इत्याशङ्क्याह   -   


सकलस्य प्रमाणांशो योऽसौ विद्याकलात्मकः ॥ १०-१२ ॥  

सामान्यात्मा स शक्तित्वे गणितो न तु तद्भिदः ।  
लयाकलस्य मानांशः स एव परमस्फुटः ॥ १०-१३ ॥  

ज्ञानाकलस्य मानं तु गलद्विद्याकलावृति ।  
अशुद्धविद्याकलनाध्वंससंस्कारसङ्गता ॥ १०-१४ ॥  

प्रबुभुत्सुः शुद्धविद्या मन्त्राणां करणं भवेत् ।  
प्रबुद्धा शुद्धविद्या तु तत्संस्कारेण सङ्गता ॥ १०-१५ ॥  

मानं मन्त्रेश्वराणां स्यात्तत्संस्कारविवर्जिता ।  
मानं मन्त्रमहेशानां करणं शक्तिरुच्यते ॥ १०-१६ ॥  

स्वातन्त्र्यमात्रसद्भावा या त्विच्छा शक्तिरैश्वरी ।  
शिवस्य सैव करणं तया वेत्ति करोति च ॥ १०-१७ ॥  


सामान्यात्मेति विद्याकलाभ्यामेव बुद्धिकर्मेन्द्रियलक्षणस्य   
विशेषात्मनः प्रसरस्य सङ्ग्रहात्, अत एवोक्तं नतु तद्भिदः" इति ।   
एवं हि तत्तद्व्यापारभेदादनन्ताः शक्तयो भवेयुः इति भावः ।   
उक्तं च प्राक् ↓   

"तेनाशुद्धैव विद्यास्य सामान्यं करणं पुरा ।  
ज्ञप्तौ कृतौ तु सामान्यं कला करणमुच्यते ॥" (तम्। ९।२४४)   

इति । स एवेति विद्याकलात्मकः, परमस्फुट इति, इयान्विशेषः, स हि   
प्रसुप्तभुजगप्रायः -- इत्यभिप्रायः । गलदिति गलन्त्यौ विनाशोन्मुखे -- इत्यर्थः । प्रबुभुत्सुरिति न तु प्रबुद्धा, एवं   
ह्यशुद्धविद्याकलाध्वंससंस्कारसङ्गमोऽस्या न स्यात् । प्रबुद्धत्वे हि   
अशुद्धविद्याकलाध्वंससंस्कारस्यापि नश्यदवस्थात्मना   
संस्कारेणास्याः सङ्गमो भवेत् । अत उक्तं "तत्संस्कारेण सङ्गता"   
इति । तत्संस्कारविवर्जितेति, तेन नश्यदवस्थात्मनापि संस्कारेण   
विवर्जिता प्रनष्टतत्संस्कारा -- इत्यर्थः । नहि   
इदानीमशुद्धविद्यादेर्गन्धमात्रमपि सम्भवेत्-इति भावः ।   
मानमित्यर्थाच्छुद्धविद्या, मानमेव च करणमिति शक्तिरिति च तत्र   
तत्र व्यपदिश्यते, -- इत्युक्तं "करणं शक्तिरुच्यते" इति ।   
स्वातन्त्र्यमात्रसद्भावेति, तदुक्तं प्राक् ↓   

"एक एवास्य धर्मोऽसौ सर्वाक्षेपेण वर्तते ।  
तेन स्वातन्त्र्यशक्त्यैव युक्त इत्याञ्जसो विधिः ॥" (तं।१।६७)   

इति । अत एवैश्वरीत्युक्तम्, तया वेत्ति करोति चेति सर्वशेषः,   
यत्सकलोऽपि अशुद्धविद्याकलात्मिकयैव शक्त्या वेत्ति करोति चेति,   
एवमन्यज्ज्ञेयम् ॥१२-१७॥  

एवं प्रसङ्गात्सकलादिशक्तीनां स्वरूपमभिधाय प्रकृतमेवाह --    


आ शिवात्सकलान्तं ये मातारः सप्त ते द्विधा ।  
न्यग्भूतोद्रिक्तशक्तित्वात्तद्भेदो वेद्यभेदकः ॥ १०-१८ ॥  


ननु प्रमातृभेदाद्यदि वेद्यस्यापि भेदो भवेत् तदनेकेषु प्रमातृषु   
एकमेव नीलं विदितं न स्यादपितु भिन्नभिन्नम्, न चैवमस्ति, नहि   
तत्तद्देशकालावस्थाप्रमातृभेदेऽपि नीलस्य स्वात्मनि कश्चिद्विशेषः   
संलक्ष्यते ? -- इत्याशङ्कां गर्भीकृत्यैतदेवोपपादयति --   


तथाहि वेद्यता नाम भावस्यैव निजं वपुः ।  


अनेन चानुजोद्देशोद्दिष्टस्य वस्तुधर्माख्यस्य प्रमेयस्यासूत्रणं कृतम्   
॥  

नन्वसिद्धेयं प्रतिज्ञा नहि नीलज्ञाने नीलस्य कश्चिद्विशेषः, अपितु   
प्रमातुः, तस्य पूर्वमज्ञत्वेऽनन्तरं ज्ञत्वोत्पत्तेः, यदपि  

"प्रत्यक्षतां परोक्षोऽपि प्रत्यक्षोऽपि परोक्षताम् ।  
देशकालादिभेदेन विषयः प्रतिपद्यते ॥"  

इत्याद्युक्त्या विषयस्य प्रत्यक्षत्वं परोक्षत्वं वा धर्म उच्यते तदपि   
प्रमात्रतिशयाभिप्रायमेव? -- इत्याशङ्क्यात्रैव हेतुमाचष्टे --    


चैत्रेण वेद्यं वेद्मीति किं ह्यत्र प्रतिभासताम् ॥ १०-१९ ॥  


नीलं वेद्मीत्यत्र केवलनीलप्रथायां वेद्यताया विषयधर्मत्वं मा   
विज्ञायि, चैत्रेण वेद्यं नीलं वेद्मीत्यस्यां तु प्रथायां किं   
नीलमात्रं प्रथते किमुत चैत्रवेद्यताविशिष्टं नीलमिति । तत्राद्ये   
नीलं वेद्मि चैत्रवेद्यं नीलं वेद्मीत्यनयोः प्रतीत्योरविशेषः स्यात्,   
न चैवम्, अनुभवविरोधात् । द्वितीये तु चैत्रवेद्यता नीलस्य किं स्वगता   
विशेषणमुत प्रमातृगता, न तावत्प्रमातृगता   
व्यधिकरणयोर्भिन्नकक्ष्यत्वेन विशेषणविशेष्यभावायोगात्, स्वगतत्वे   
तु सिद्धः प्रतिज्ञार्थो "वेद्यता भावस्य निजं वपुः" इति ॥ १९ ॥  

ननु व्यधिकरणत्वेऽपि ज्ञातोऽर्थ इति तथा प्रतीतेरस्तु   
विशेषणविशेष्यभावः, चैत्रेण वेद्यं नीलं वेद्मीत्यस्यां हि   
प्रथायां चैत्रेण ज्ञातमर्थं जानामीत्युक्तं भवेत्, ज्ञानं च   
प्रमातुरेवातिशयो न प्रमेयस्येत्युक्तप्रायम्, तदाह --   


ननु चैत्रीयविज्ञानमात्रमत्र प्रकाशते ।  
वेद्यताख्यस्तु नो धर्मो भाति भावस्य नीलवत् ॥ १०-२० ॥  


अत्रेति नीलादौ विषये ॥ २० ॥  

ननु ज्ञानं नाम क्रिया, सा च फलानुमेया, फलं च प्रकटताख्यं   
विषयधर्मः सैव च वेद्यता? -- इति कौमारिलं मतमाशङ्क्य   
प्रतिक्षिपति --   


वेद्यता च स्वभावेन धर्मो भावस्य चेत्ततः ।  
सर्वान्प्रत्येव वेद्यः स्याद् घटनीलादिधर्मवत् ॥ १०-२१ ॥  


घटनीलादीति भावप्रधानो निर्देशः । एवं हि भावस्य घटत्वं   
सन्निवेशो नीलत्वं रूपम्,   
आदिग्रहणात्कार्यत्वकारणत्वादीत्येवमादयो धर्मा यथा   
सर्वान्प्रत्यविशिष्टास्तथा वेद्यताख्यो धर्मो भवेदित्यन्धाद्यभावः   
प्रसज्येत सर्वे च सर्वज्ञाः स्युः ॥ २१ ॥   

ननु नियतप्रमातृबुद्धिजन्यत्वात्कञ्चिदेव प्रति वेद्यत्वं स्यात् न   
सर्वान्प्रति, इति चैन्मैवम्, एवमपि हि यथा कुविन्दजन्यः पटो न तमेव   
प्रति, सर्वाविशेषात् तथा वेद्यतापि सर्वाविशेषेणैव भवेत्, न तु   
येन जन्यते तं प्रत्येवेति नियमो युक्तस्तदाह --   


अथ वेदकसंवित्तिबलाद्वेद्यत्वधर्मभाक् ।  
भावस्तथापि दोषोऽसौ कुविन्दकृतवस्त्रवत् ॥ १०-२२ ॥  


दोषोऽसाविति सर्वान्प्रति तथा स्यादिति । अपेक्षाबुद्धिजन्यत्वे   
वेद्यत्वस्येव वेदकत्वस्यापि तथाभावो भवेत्   
वेद्यवेदकयोरन्योन्यापेक्षत्वात्, न चैतदस्ति, वेदकस्येव   
वेद्यस्याचैतन्येन बुद्ध्ययोगात्; अतश्च स्थूलतया   
द्वित्वादिवदपेक्षाबुद्धिजन्यत्वमनाशङ्क्य भङ्ग्यन्तरेण   
तत्प्रतिसमाहितम् । यदि च नाम भावस्य नीलत्वादिवद्वेद्यताख्योऽपि   
धर्मो भवेत् तत्किमसौ वेद्यो न वा? अवेद्यत्वे न किञ्चित्स्यात्, नहि   
संविदमनारूढं वस्तु वस्तुत्वं लभते -- इत्युक्तमन्यत्र बहुशः,   
अथ वेद्यस्तु तस्यापि नीलत्वादिवद्वेद्यत्वेन भाव्यमन्यथा ह्यविदित एव   
स्यात्; एवं च तत्राप्यन्यद्वेद्यत्वं तत्राप्यन्यदिति मूलक्षतिकारिणी   
व्यक्तमनवस्था स्यात्, येन कस्यचिदप्यर्थस्य वेद्यता न घटेतेति   
मूर्छितप्रायं विश्वं पर्यवस्येत् । तदाह --   


वेद्यताख्यस्तु यो धर्मः सोऽवेद्यश्चेत्खपुष्पवत् ।  
वेद्यश्चेदस्ति तत्रापि वेद्यतेत्यनवस्थितिः ॥ १०-२३ ॥  

ततो न किञ्चिद्वेद्यं स्यान्मूर्छितं तु जगद्भवेत् ।  


ननु तत्तन्नियतोपाधिवशाद्यथा ज्ञानस्य तत्तदर्थप्रकाशकं रूपं   
येन "इदं नीलज्ञानमिदं पीतज्ञानम्" इति प्रतिकर्म नियमः स्यात्,   
तथा भावस्यापि प्रतिनियतप्रमात्रुपाध्युपस्कृतमेव रूपमुच्यतां येन   
सम्बन्धिनियमः सिद्ध्येत् अयं चैत्रस्यैव वेद्योऽयं मैत्रस्य चेति ।   
तदाह --   


ननु विज्ञात्रुपाध्यंशोपस्कृतं वपुरुच्यताम् ॥ १०-२४ ॥  

भावस्यार्थप्रकाशात्म यथा ज्ञानमिदं त्वसत् ।  


उपाध्यंशेति विज्ञातृणामानैक्यात्, नचैतद्युक्तम्; एवं हि   
बाह्यस्यार्थस्य तत्तन्नियतोपाध्युपस्कृतरूपत्वात् ज्ञानवद्भेदः   
प्रसज्येत, चैत्रवेद्योऽन्योऽन्यश्च मैत्रवेद्योऽर्थ इति । नहि तदेव   
नीलज्ञानं भूत्वा पीतज्ञानं भवितुमर्हति, न चैतदिष्टं वः,   
सर्वस्यार्थस्य बहिरेकत्वेनैव सत्त्वाभ्युपगमात् । एवं च   
किमयमेकप्रमातृवेद्यतोपरक्त उत सर्वप्रमातृवेद्यतोपरक्तः ?   
तत्रैकप्रमातृवेद्यतोपरक्तत्वेनान्यस्य प्रमातुरसाववेद्यः स्यात्,   
अनेकप्रमातृवेद्यत्वोपरक्तत्वेऽपि एकैकध्येन न कस्यचिदपीति सर्वात्मना   
मूर्छितमेव जगद्भवेत् ॥ २४ ॥  

तदाह ↓   


एकविज्ञातृवेद्यत्वे न ज्ञात्रन्तरवेद्यता ॥ १०-२५ ॥  

समस्तज्ञातृवेद्यत्वे नैकविज्ञातृवेद्यता ।  


अतो न वेद्यत्वं नाम भावस्य किञ्चित् -- इत्याह --   


तस्मान्न वेद्यता नाम भावधर्मोऽस्ति कश्चन ॥ १०-२६ ॥  


ननु यद्येवं तर्हि भावः कथं विदिक्रियाकर्मतामियात् ? --   
इत्याशङ्क्याह --   


भावस्य वेद्यता सैव संविदो यः समुद्भवः ।  


नन्वन्या संविदन्यश्चार्थस्तत्कथमन्यस्य समुद्भवेऽन्यस्य   
वेद्यताख्योऽतिशयः, नहि घटस्योदये पटस्य किञ्चित्स्यात्,   
संविच्चात्मनामविशिष्टा, -- इति तत्समुद्भवः   
सर्वेषामप्यविशेषेणैव भवेदिति सम्बन्धिनियमोऽपि न सिद्ध्येत् ? --   
इत्याशङ्क्याह --   


अर्थग्रहणरूपं हि यत्र विज्ञानमात्मनि ॥ १०-२७ ॥  

समवैति प्रकाश्योऽर्थस्तं प्रत्येषैव वेद्यता ।  


इह खलु ज्ञानस्यार्थजन्यत्वादर्थविषयत्वं जनकत्वस्य   
चक्षुरादिभिरविशेषेऽपि वस्तुस्वाभाव्याद्विषयत्वनियमो येन "इदं   
नीलग्रहणमिदं पीतग्रहणम्" इति स्यात्, तच्चैवंविधं   
दृष्टादृष्टात्मविशिष्टसामग्रीबलात् यत्र प्रत्यगात्मनि   
अयुतसिद्धतया वर्तते तमेव प्रति सोऽर्थः प्रकाश्यमानो भवेत्, एषैव   
चार्थस्य वेद्यतोच्यत इति न कश्चिद्दोषः ॥ २७ ॥  

एतदेव प्रतिविधत्ते --   


अत्र ब्रूमः पदार्थानां न धर्मो यदि वेद्यता ॥ १०-२८ ॥  

अवेद्या एव ते संस्युर्ज्ञाने सत्यपि वर्णिते ।  


अर्थग्रहणरूपेऽप्यात्मसमवेते ज्ञाने सति-इत्यर्थः । एवमपि ह्यर्थस्य   
न किञ्चित्, नहि ज्ञानार्थयोरेकरूपत्वमेकाधिकरणत्वं वा,   
ग्राह्यग्राहकात्मतयाऽनयोः स्वरूपभेदात्, ज्ञानस्य   
चार्थग्रहणात्मकत्वेऽपि ज्ञातृसमवेतत्वात्, यदभिप्रायमेव च  

"…परावस्था हि भासनम्" ।  

इत्याद्यन्यैरुक्तम् । न चान्यस्यातिशयेऽन्यस्य किञ्चित्स्यात्,   
अथार्थजन्यत्वात् ज्ञानमर्थस्य प्रकाश इति चेत्? -- नैतत्, नहि यो   
यज्जन्यः स तस्य प्रकाशो भवति वह्नेरिव धूमः स परं तद्गतो   
लिङ्गं भवेत् । यद्यविनाभावो निश्चीयेत, न चेह तन्निश्चयोऽस्ति   
विनाप्यर्थं भ्रन्त्यादौ तत्प्रकाशात्मनो ज्ञानस्योदयात्, अतश्च   
युक्तमुक्तम् -- "अवेद्या एव पदार्थाः स्युः" इति ॥ २८ ॥  

एतदेव दृष्टान्तोपदर्शनद्वारेण द्रढयति --   


यथाहि पृथुबुध्नादिरूपे कुम्भस्य सत्यपि ॥ १०-२९ ॥  

अतदात्मा पटो नैति पृथुबुध्नादिरूपताम् ।  
तथा सत्यपि विज्ञाने विज्ञातृसमवायिनि ॥ १०-३० ॥  

अवेद्यधर्मका भावाः कथं वेद्यत्वमाप्नुयुः ।  


यथा खलु घटस्य पृथुबुध्नोदराकारत्वमस्ति इत्यातानवितानवत्त्वात्   
अपृथु बुध्नोदराकारः पटस्ताद्रूप्यं न यायात्, तथा   
ज्ञातृसमवायिन्यर्थप्रकाशात्मकेऽपि ज्ञाने स्वयमप्रकाशरूपा   
भावा नैव प्रकाशमाना भवेयुः-इति वाक्यार्थः ॥ ३० ॥  

एवं न केवलं भवन्मतेऽर्थ एव न प्रकाशते यावन्न किञ्चिदपीति   
महद्दूषणान्तरमप्यापतेत् -- इत्याह --   


अनर्थः सुमहांश्चैष दृश्यतां वस्तु यत्स्वयम् ॥ १०-३१ ॥  

प्रकाशात्म न तत्संविच्चाप्रकाशा तदाश्रयः ।  
अप्रकाशो मनोदीपचक्षुरादि तथैव तत् ॥ १०-३२ ॥  

किं तत्प्रकाशतां नाम सुप्ते जगति सर्वतः ।  


इह बाह्यं निमित्तकारणं वस्तु तावदप्रकाशात्मकमिति नास्ति   
विवादः, एतद्विषयं कार्यं ज्ञानमप्यप्रकाशात्मकमेव   
विषयप्रकाशकाले तत्प्रकाशस्याप्रकाशनात् । नहि विषयग्रहणकाले   
तज्ज्ञानस्य ग्रहणमस्ति ज्ञानार्थयोर्युगपदप्रतिभासात् । तदाहुः --   

न वै युगपदाकारद्वितयं प्रतिभासते ।  
इदं ज्ञानमयं चार्थ इति भेदानुपग्रहात् ॥"   

इति । तदाश्रयश्च समवायिकारणमात्मा विषयवन्निमित्तकारणतया   
विवक्षितं सहकारिभूतं मनश्चक्षुराद्यन्तःकरणचक्रमपि   
अप्रकाशात्मकमेव नित्यपरोक्षत्वात्, दीपश्च निमित्तकारणभूतो यद्यपि   
भवन्मते परस्येव स्वस्यापि प्रकाशकस्तथाप्यविदित एवासौ तथा न   
भवेत्, वेद्यत्वमेव च विचारयितुमुपक्रान्तमित्यर्थवदस्यापि   
वार्तेत्येवमुक्तम् । अतश्चार्थप्रकाशने समग्रैव   
सामग्रीयमप्रकाशरूपैवेति न किञ्चिदपि प्रकाशेतेति सर्वमिदमन्धं   
स्यात् । आत्ममनसोश्च पारोक्ष्यात् तत्संयोगोऽपि   
असमवायिकारणमप्रकाश एवेति गतार्थत्वात् पृथगत्र नोक्तः ॥  

ननु प्रदीपस्येव ज्ञानस्यार्थप्रकाशकत्वमेव रूपं तत्कस्येदं चोद्यम्   
"अर्थप्रकाशात्मके ज्ञाने सत्यपि नार्थः प्रकाशते" इति, अपर्यनुयोज्यो   
हि भावानां स्वभावः । तदाह --   


ज्ञानस्यार्थप्रकाशत्वं ननु रूपं प्रदीपवत् ॥ १०-३३ ॥  


इह चैत्रो जीवति इति यथा चैत्रस्यैव जीवनाख्योऽतिशयो न परस्य   
तथा "अर्थः प्रकाशते" इत्यर्थस्यैव कश्चिदतिशयो न   
ज्ञानस्येत्याशयेनैतदेवोपहासपुरःसरं   
सदसदनेकपक्षोट्टङ्कनक्रमेण समाधत्ते --    


अपूर्वमत्र विदितं नरीनृत्यामहे ततः ।  
अर्थप्रकाशो ज्ञानस्य यद्रूपं तन्निरूप्यताम् ॥ १०-३४ ॥  

अर्थः प्रकाशश्चेद्रूपमर्थो वा ज्ञानमेव वा ।  
अथार्थस्य प्रकाशो यस्तदूर्पमिति भण्यते ॥ १०-३५ ॥  


यन्नामेदमुच्यते ज्ञानस्यार्थप्रकाशो रूपमिति तत्र कोऽर्थ इति   
विचार्यताम्, किमर्थश्चासौ प्रकाशश्चेति समानाधिकरण्यम्,   
अथार्थश्च प्रकाशश्चेति समुच्चय आहोस्विदर्थस्य प्रकाश इति   
सम्म्बन्धमात्रम् ॥ ३५ ॥  

तत्र सम्भवमात्रेणाशङ्कितमप्याद्यं पक्षद्वयं   
परस्यानभिप्रेतमित्यप्रतिक्षिप्य तृतीयमेव पक्षं प्रतिक्षेप्तुं   
विभजति --   


षष्ठी कर्तरि चेदुक्तो दोषः एव दुरुद्धरः ।  
अथ कर्मणि षष्ठ्येषा ण्यर्थस्तत्र हृदि स्थितः ॥ १०-३६ ॥  


यदि नामार्थस्य प्रकाशनक्रियायां कर्तृत्वं तत्कथं   
ज्ञानस्यैवमतिशयः, नह्यन्यस्यातिशयेऽन्यस्य किञ्चिदित्युक्तं बहुशः   
। तत् "यथा हि पृथुबुध्नादिरूपे कुम्भस्य सत्यपि" (१०।२९श्लो।)   
इत्यादिनोक्तः परस्य पररूपोपग्रहात्मा दुरुद्धरो दोषः प्रसज्येत ।   
अथ प्रकाशनक्रियायामर्थस्य कर्मत्वं तर्ह्यणावकर्मकस्य णौ   
कर्मोत्पत्तेः "ज्ञानमर्थं प्रकाशयति" इति सिद्धः   
प्रेषणाध्येषणादिविलक्षणस्तत्समर्थाचरणलक्षणः   
प्रयोज्यप्रयोजकव्यापारभावः ॥ ३६ ॥  

एवं च प्रयोजकव्यापारस्य प्रयोज्यव्यापारनिष्ठत्वात् प्रकाशमान   
एवार्थो ज्ञानेन प्रकाशते इति, तच्च न युक्तं स्वयं   
प्रकाशमानस्यार्थस्य प्रयोजकव्यापारानपेक्षणे   
ज्ञानोपयोगवैयर्थ्यात् । अथाप्रकाशमान एवार्थः   
खपुष्पादिवैलक्षण्येन योग्यतया प्रकाशमान इति सव्यापार इति   
प्रयोज्य इति चोच्यते तदप्ययुक्तमेव,   
स्वयमप्रकाशमानस्याश्वेतप्रासादस्याश्वेतनवत्परोपयोगेऽपि   
प्रकाशनासामर्थ्यात् । योग्यता च प्रकाशाप्रकाशरूपतया   
निरूप्यमाणा पुनरप्यसामर्थ्यवैयर्थ्ये नातिक्रामतीत्यर्थस्य प्रकाशो   
ज्ञानस्य रूपमित्येतदसमीचीनम् । तदाह --   


तथा चेदं दर्शयामः किं प्रकाशः प्रकाशते ।  
अप्रकाशोऽपि नैवासौ तथापि च न किञ्चन ॥ १०-३७ ॥  


तत्र प्रकाशः किं प्रकाशते वैयर्थ्यान्न प्रकाशते -- इत्यर्थः,   
अप्रकाशोऽप्यसावसामर्थ्यान्नैव प्रकाशते -- इति सम्बन्धः । एवं   
सति प्रकाश्यो बाह्योऽर्थः प्रकाशकं च ज्ञानं न   
किञ्चित्स्यादित्युक्तम् -- "तथापि च न किञ्चन" इति ॥ ३७ ॥  


ननु यद्येवं तत्कथं लोकेऽपि देवदत्तश्चैत्रं ग्रामं नयतीत्यादौ   
प्रसिद्धः प्रयोज्यप्रयोजकभावो घटते ? -- इत्याह -- तर्हि लोके कथं   
ण्यर्थः गच्छत्यगच्छति वा प्रयोज्ये प्रयोजकव्यापारेण न   
किञ्चिद्भवेदिति भावः ॥  

अत्रैवोत्तरयति --    


…उच्यते चेतनस्थितौ ।  
मुख्यो ण्यर्थस्य विषयो जडेषु त्वौपचारिकः ॥ १०-३८ ॥  


इह प्रेर्यपेर्रकोभयाभिप्रायपरमार्थस्तावत् ण्यर्थः, तत्र प्रेर्यस्य   
स्वातन्त्र्येण प्रवृत्तक्रियत्वेऽपि पारतन्त्र्यरामर्शलक्षणः,   
प्रेरकस्य च स्वतन्त्रेऽपि पेर्र्ये समधिगततत्पारतन्त्र्यस्य स्वात्मनि   
अपेक्षणीयतापरामर्शलक्षणोऽभिप्रायः,   
येनोभयाभिप्रायमेलनारूपः प्रयोज्यप्रयोजकभावात्मा मुख्यः   
सम्बन्धः समुल्लसति । यत्र पुनः प्रयोज्यस्य प्रयोजकस्योभयस्य वा   
जडत्वादनुसन्धिप्राणितोऽभिप्रायो न सम्भवति तत्रासौ नास्त्येव,   
लक्षणया तु तत्र तत्र तथा व्यवहर्तव्यो यथा -- शरं गमयति   
कारीषोऽध्यापयति वायुरद्रिं पातयतीति ॥ ३८ ॥  

तदाह --    


तथाहि गन्तुं शक्तोऽपि चैत्रोऽन्यायत्ततां गतेः ।  
मन्वान एवं वक्त्यस्मि गमितः स्वामिनेति हि ॥ १०-३९ ॥  

स्वाम्यप्यस्य गतौ शक्तिं बुद्ध्वा स्वाधीनतां स्फुटम् ।  
पश्यन्निवृत्तिमाशङ्क्य गमयामीति भाषते ॥ १०-४० ॥  

पेर्र्यप्रेरकयोरेवं मौलिकी ण्यर्थसङ्गतिः ।  
तदभिप्रायतोऽन्योऽपि लोके व्यवहरेत्तथा ॥ १०-४१ ॥  

शरं गमयतीत्यत्र पुनर्वेगाख्यसंस्क्रियाम् ।  
विदधत्प्रेरकम्मन्य उपचारेण जायते ॥ १०-४२ ॥  

वायुरद्रिं पातयतीत्यत्र द्वावपि तौ जडौ ।  
द्रष्टृभिः प्रेरकप्रेर्यवपुषा परिकल्पितौ ॥ १०-४३ ॥  


प्रेर्यप्रेरकयोरिति शरं गमयतीति, वायुरद्रिं पातयतीति च ।   
निवृत्तिमाशङ्क्येति, गन्तुं शक्तत्वेऽपि औदासीन्यादिना कदाचिन्न   
गच्छेत् -- इत्यर्थः । अतश्च गच्छत्यपि प्रयोज्ये   
प्रयोजकव्यापारेणावश्यभाव्यम् -- इति भावः । एवमिति,   
प्रयोज्यप्रयोजकयोरभिप्रायमेलनया -- इत्यर्थः । तदभिप्रायत इति   
मुख्यण्यर्थरूपतामनुसन्धाय -- इत्यर्थः । अन्योऽपि लोक इति,   
प्रयोज्यप्रयोजकाभ्यामपरस्तटस्थोऽपीति यावत् । तथेति   
प्रयोज्यप्रयोजकभावेन, वेगाख्यसंस्क्रियां विदधदिति,   
आकर्षणमोक्षणादाविच्छाप्रयत्नादिमान् धानुष्कः । आकृष्टधनुषो   
हि तस्य शरमुमुक्षानन्तरप्रयत्नापेक्षात्माङ्गुलिसंयोगजमङ्गुलिकर्म,   
तस्माज्ज्याङ्गुलिविभागः, ततः संयोगविनाशे   
धनुःस्थस्थितस्थापकलक्षणसंस्कारापेक्षात् धनुर्ज्यासंयोगात्   
ज्यायां कर्म उत्पद्यते, तेन स्वकारणापेक्षं ज्यायां वेगाख्यं   
संस्कारमादत्ते, तमपेक्षमाणः शरज्यासंयोगे नोदनं भवति   
तस्मादिषावाद्यं गत्यात्मकं कर्म तन्नोदनापेक्षमिषौ वेगाख्यमेव   
संस्कारमारभते यस्मादापतनादिषोरुत्तरोत्तरकर्मारम्भः । प्रेरकं   
मन्यते इति स्वयम् । एतदेवात्रोपचारबीजम्, प्रेरकम्मन्यत्वादेव हि   
असावुपचाराल्लोकेन प्रेरक उच्यते । वस्तुतो हि प्रेर्यप्रेरकयोः   
परस्परापेक्षं रूपं तत् । यत्र प्रेर्यस्य   
जडत्वात्पारतन्त्र्यानुसन्धानात्मकं प्रेर्यत्वमेव नास्ति,   
तत्रानुसन्धिभाजोऽपि प्रेरकस्य तदपेक्षं मुख्यं प्रेरकत्वं कथं   
स्यात्, अतः प्रेरकम्मन्यत्वात्तस्य प्रेरकत्वमुपचाराल्लोके व्यवहरेत् --   
इत्युक्तम् -- "उपचारेण जायते" इति । कारीषोऽध्यापयतीत्यादौ   
प्रेरकस्य जाड्यान्मुख्यप्रेर्यत्वासम्भवेऽपि   
प्रेर्यम्मन्यतानिमित्तादुपचारादध्येतुः प्रेर्यताव्यवहारः ।   
परिकल्पितावित्युपचरिताविति यावत् । तत्र च बीजं   
वायुप्रभवमवयवविभागजनकं कर्म ॥ ४३ ॥  

एतदेवोपसंहरति ↓   


इत्थं जडेन सम्बन्धे न मुख्या ण्यर्थसङ्गतिः ।  
आस्तामन्यत्र विततमेतद्विस्तरतो मया ॥ १०-४४ ॥  


सम्बन्ध इति अजडस्य जडान्तरस्य वा । एवमपि   
तत्समर्थाचरणलक्षणे ण्यर्थे किं   
प्रवृत्तक्रियाविषयत्वमाहोस्विदप्रवृत्तक्रियाविषयत्वमित्यादि बहु   
वक्तव्यमिति नेह वितानितमित्याह -- आस्तामित्यादि । अन्यत्रेति --    
रकीर्णकविवरणादौ ॥ ४४ ॥  

एतदेव प्रकृते योजयति --   


अर्थे प्रकाशना सेयमुपचारस्ततो भवेत् ।  


"ततः" इति, समनन्तरोक्ताज्जडेनाजडस्य जडान्तरस्य वा सम्बन्धे   
ण्यर्थस्य मुख्यत्वाभावात् हेतोः । "उपचारः" इति यथा   
जाड्यादद्रेर्वायोश्च पात्यपातयितृत्वे प्रयोज्यप्रयोजकभावो न मुख्यः,   
तथा ज्ञानमर्थं प्रकाशयतीत्यत्र ज्ञानार्थयोः   
प्रकाश्यप्रकाशकभावेऽपीति । नैयायिकानां हि ज्ञानमपि   
अचेतनमेवापद्यते ज्ञेयत्वादर्थवत्, तद्योगात् पुनरात्मा चेतनः ।   
यदाहुः  

स चेतनश्चिता योगात्… ।"   

इति । एतच्चादूर एव व्यक्तीभविष्यति -- इति नेहायस्तम् । एतदभ्युपगमे   
च यथा प्रयोज्यस्याद्रेः स्वव्यापारःऐ पतनं तात्त्विकसिद्धमेवमिह   
प्रयोज्यस्यार्थस्य प्रकाशनमभ्युपगन्तव्यम् । तदाह ↓   


अस्तु चेद्भासते तर्हि स एव पतदद्रिवत् ॥ १०-४५ ॥  


एतच्चाभ्युपगम्य सोपचारमुक्तम्, वस्तुतस्तु सोऽपीह न सम्भवति   
निमित्ताभावात्, नहि निर्निमित्तमुपचरणं न्याय्यम् -- इत्याह --   


उपचारे निमित्तेन केनापि किल भूयते ।  


केनापीति यत्र यथा विवक्षितेन ॥ एतदेव दर्शयति ↓   


वायुः पातयतीत्यत्र निमित्तं तत्कृता क्रिया ॥ १०-४६ ॥  

गिरौ येनैष संयोगनाशाद् भ्रंशं प्रपद्यते ।  
इह तु ज्ञानमर्थस्य न किञ्चित्करमेव तत् ॥ १०-४७ ॥  

उपचारः कथं नाम भवेत्सोऽपि ह्यवस्तु सन् ।  


तत्कृतेति वेगवद्द्रव्यात्मवायुसंयोगजनिता-इत्यर्थः । क्रियेति   
अवयवविभागजनकं कर्मेति यावत् । संयोगाद्धि कर्म,   
तस्मादवयवविभागस्ततः संयोगनाशस्ततः पतनम्, अतश्चात्र   
सनिमित्तकत्वात्पतनस्य तात्त्विकत्वम् । इह पुनः  

"अर्थातिशयपक्षे च सर्वसर्वज्ञता भवेत् ।"  

इत्याद्युक्तयुक्त्या ज्ञानेनार्थस्य न किञ्चित्क्रियते, इति   
निमित्ताभावादुपचारः कथङ्कारं न तिष्ठेत्तज्ज्ञानोदयेऽपि   
कथमर्थः प्रकाशते, इति स्यात् । यद्वा निर्निमित्तमप्युपचारोऽस्तु   
किमनेन सेत्स्यति ? -- इत्याह -- "भवेत्सोऽपि ह्यवस्तु सन्" इति । नहि   
उपचारे विषयस्य विषयिणा ताद्रूप्यं वस्तुतो घटते   
येनाप्रकाशोऽप्यर्थः प्रकाशत्वोपचारात् तथाभावमियात्,   
नह्यग्न्युपचारान्माणवकोऽग्निरेव भवेत् येन दाहादिलक्षणां   
तदर्थक्रियामपि कुर्यात् ॥  

तदाह ↓   


अप्रकाशित एवार्थः प्रकाशत्वोपचारतः ॥ १०-४८ ॥  

तादृगेव शिशुः किं हि दहत्यग्न्युपचारतः ।  


अप्रकाशित इति -- असञ्जातप्रकाशताख्यधर्मक इति यावत् ।   
तादृगित्यप्रच्युतप्राच्यरूपोऽप्रकाशित एव -- इत्यर्थः ॥ ननूपचारः   
सर्वात्मना चेदवस्तुसंस्तत्कथं माणवकोऽग्निः इत्यादिस्तद्व्यवहारः   
सर्वत्रैवाविगानेन प्रसिद्धः, अथ   
तत्रोपचर्यमाणसहचारितैक्ष्ण्यादिगुणसदृशगुणयोगो नाम   
वास्तवमस्ति निमित्तं यद्वशादेवमादिरुपचारः समुल्लसेत् -- इति चेत् ?   
नैतत्, एवमपि ह्यत्र किं वास्तवं निमित्तं येनार्थस्य   
प्रकाशत्वमुपचरेम, तस्मादपारमार्थिक एवात्रोपचारः -- इत्याह --   


शिशौ वह्न्युपचारे यद् बीजं तैक्ष्ण्यादि तच्च सत् ॥ १०-४९ ॥  

प्रकाशत्वोपचारे तु किं बीजं यत्र सत्यता ।  


सदिति, वह्निगततैक्ष्ण्यादिसदृशस्य तैक्ष्ण्यादेः शिशौ वास्तवत्वात्   
। किं बीजम् ? इति, न किञ्चित् -- इत्यर्थः ॥ ननु किमनया   
सदसन्निमित्तादिपर्येषणया यावता हि जानान एव   
विषयविषयिणोर्विविक्तं स्वरूपं प्रयोजनपरतया चेतनः पुरुष   
एवैवं व्यवहरति "माणवकोऽग्निः" इति, तथैव   
तत्तद्व्यवहरणयोग्यताख्यं प्रयोजनमुद्दिश्याप्रकाशरूपेऽप्यर्थे   
प्रकाशोऽयमर्थ इति व्यवहरेत् ? -- इत्याशङ्क्याह --   


सिद्धे हि चेतने युक्त उपचारः स हि स्फुटम् ॥ १०-५० ॥  

अध्यारोपात्मकः सोऽपि प्रतिसन्धानजीवितः ।  
न चाद्यापि किमप्यस्ति चेतनं ज्ञानमप्यदः ॥ १०-५१ ॥  

अप्रकाशं तदन्येन तत्प्रकाशेऽप्ययं विधिः ।  


सोऽपीत्यध्यारोपः । भवन्मते च प्रतिसन्धाता कश्चिन्नास्ति स हि चेतनो   
वा स्यात् आत्मा, चैतन्यं वा ज्ञानम्, न तावदद्यापि चेतन आत्मा   
सिद्धः, तस्य स्वतोऽचेतनस्य ज्ञानयोगे तथात्वोपगमात्, ज्ञानयोगश्च   
समवायेन यथात्मनस्तथा जन्यतयार्थेन्द्रियादेरेकार्थसमवायेन च   
सुखादेरपि सम्भवतीत्यर्थादयश्चेतनाः स्युः । न चात्र   
नियमनिमित्तमुत्पश्यामो येन समवायाच्चेतनत्वं नैकार्थसमवायादेरिति   
। यत्पुनः सम्बन्धाविशेषेऽपि वस्तुस्वभावकृत एवायं विशेषः ↓   
इत्युच्यते तत्पलायनप्रकारासूत्रणम् । तदाह -- न चाद्यापि किमप्यस्ति   
चेतनम्" इति । नापि चैतन्यरूपे ज्ञान एव चेतन इति व्यवहारः, तस्य   
धर्मरूपत्वेन धर्मिव्यपदेशायोगात्, तदपि च ज्ञानं यदि   
स्वयम्प्रकाशरूपं भवेत् तदैतद्युज्येत, न चैवम्-इत्याह --    
ज्ञानमप्येतदप्रकाशमिति । अप्रकाशमिति, विषयप्रतिभासकाले   
तदप्रतिभासाभ्युपगमात् । नन्वप्रतिभासमानमपि ज्ञानं न   
शाबराणामिवास्माकं परोक्षं नित्यानुमेयमपितु   
विषयग्रहणानन्तरमात्ममनःसंयोगजेन ज्ञानान्तरेण ज्ञायत एवेति   
कथमस्याप्रकाशरूपत्वं येन चेतनव्यपदेशो न स्यात्, तदाह --   
"तदन्येन तत्प्रकाशेऽप्ययं विधिः" इति । अयं   
विधिरित्यर्थप्रकाशीयप्रकारः -- इत्यर्थः । यथा ह्यर्थस्यान्येन   
ज्ञानेन प्रकाशत्वे प्रयोज्यप्रयोजकभावः प्रसक्तः स च न मुख्यो   
गौणो वा कथञ्चन व्यवतिष्ठते, इत्यर्थस्य प्रकाशनमेवासिद्धम्,   
एवं ज्ञानस्य ज्ञानान्तरवेद्यत्वेऽपि मुख्यण्यर्थसङ्गत्यभावात्   
प्रकाशनमेव न सिद्ध्येत् । न चाप्रकाशात्मनो जडस्य   
प्रतिसन्धातृत्वं युज्यते प्रतिसन्धानाभावे   
तज्जीविताध्यारोपानुपपत्तावुपचारः कथङ्कारमत्र व्यवतिष्ठेत् --   
इत्यलं बहुना ॥  

ननु परप्रकाश(श्य)त्वेऽपि दीपो यथार्थस्य प्रकाशस्तथा ज्ञानमपि   
भवेत् तत्कथमेवमुक्तं यज्ज्ञानान्तरज्ञेयत्वादप्रकाशरूपं   
ज्ञानं नार्थं प्रकाशयेत् इति ? -- इत्याह --   


ननु प्रदीपो रूपस्य प्रकाशः कथमीदृशम् ॥ १०-५२ ॥  


नन्वत्रापि प्रागुक्तं समग्रमेव दूषणजातमुपनिपतेत् -- इत्याह --    


अत्रापि न वहन्त्येताः किं नु युक्तिविकल्पनाः ।  


"एता युक्तिविकल्पनाः" इति समनन्तरोक्ता मुख्यामुख्यण्यर्थमूला   
उपपत्तिप्रकाराः -- इत्यर्थः ॥  

अत्र न केवलमेवं युक्तिपराहतत्वं यावद्वैषम्यमपि -- इत्याह --   


यादृशा स्वेन रूपेण दीपो रूपं प्रकाशयेत् ॥ १०-५३ ॥  

तादृशा स्वयमप्येष भाति ज्ञानं तु नो तथा ।  


नो तथेति स्वयमप्रकाशरूपत्वात् । अत एव तुशब्दो व्यतिरेके,   
तेनार्थप्रकाशनावसरे दीपस्य स्वयमपि प्रकाशो न तु ज्ञानस्येति,   
अतश्च "तदसिद्धं यदसिद्धेन साध्यते" इति न्यायेन   
स्वयमप्रकाशमानं ज्ञानं कथं परं प्रकाशयेत् -- इत्याशयः ॥   

वैषम्यमेव प्रकारान्तरेणापि द्रढयति --   


प्रदीपश्चैष भावानां प्रकाशत्वं ददा(धा)त्यलम् ॥ १०-५४ ॥  

अन्यथा न प्रकाशेरन्नभेदे चेदृशो विधिः ।  


"प्रकाशत्वं ददा(धा)ति" इति स्वप्रभाच्छुरणया   
भास्वरतामाद(ध)त्ते -- इत्यर्थः । येन नीलेऽपि पटे   
रक्तपटभ्रमः -- इति प्रावादुकानां प्रवादः । एवं   
भास्वरताधानमन्तरेण चार्थानां प्रकाश एव न स्यात् -- इत्युक्तम् --   
"अन्यथा न प्रकाशेरन्" इति । अत एव मन्दप्राये प्रदीपे न किञ्चिदपि   
प्रकाशेतेत्युक्तम् -- अलमिति -- प्रकाशेन पर्याप्तः समर्थ इति यावत् ।   
ज्ञानं पुनरर्थस्य न कञ्चिदप्यतिशयमाधत्ते इत्युक्तं बहुशः ।   
यदि च किञ्चित्करमपि ज्ञानमर्थस्य प्रदीप इव प्रकाशत्वं   
दध्यात्तेन तस्याभेदो वाच्यः, दीपो हि   
स्वप्रभाच्छुरणात्मनाऽवान्तरव्यापारेणार्थे प्रकाशत्वं दधाति,   
ज्ञानस्य तु न कश्चिदवान्तरव्यापारोऽत्र सम्भवति । अथ च   
प्रकाशयत्यर्थमिति नैतदभेदमन्तरेण कथञ्चिद् घटते इत्युक्तम् --   
"अभेदे चेदृशो विधिः" इति । ईदृशो विधिरिति प्रदीपन्यायेनार्थे   
प्रकाशत्वप्रधा(दा)नसामर्थ्यप्रकारः -- इत्यर्थः । अतश्च प्रकाश   
एव स्वशक्तिविस्फारसारतत्तदर्थवपुषा परिस्फुरतीति सिद्धम् ॥  

तदाह ↓   


तस्मात्प्रकाश एवायं पूर्वोक्तः परमः शिवः ॥ १०-५५ ॥  

यथा यथा प्रकाशेत तत्तद्भाववपुः स्फुटम् ।  


"पूर्वोक्तः" इति प्रथमाह्निकादौ । यदुक्तम् --   

"ज्ञेयस्य च परं तत्वं यः प्रकाशात्मकः शिवः ।" (तम्। १।५२)  

इत्याद्यनन्तप्रकारम् । यथायथेति येन येन नीलाद्यात्मना -- इत्यर्थः   
। यदा च प्रागुक्तयुक्त्या प्रकाशार्थयोरभेद एव तदा नीलत्वमिव   
नीलस्य प्रकाशमानत्वमपि स्वरूपगत एव धर्मः -- इति युक्तमुक्तम् --   
वेद्यता भावस्य निजं वपुरिति ॥  

अत आह --    


एवं च नीलता नाम यथा काचित्प्रकाशते ॥ १०-५६ ॥  

तद्वच्चकास्ति वेद्यत्वं तच्च भावांशपृष्ठगम् ।  


नन्वभिन्नमिदमर्थप्रकाशात्मकमखण्डं स्वलक्षणम्, तत्र वेद्यत्वं   
नाम धर्मः किमर्थांशे निपतति आहोस्वित्प्रकाशांशे?   
इत्याशङ्क्योक्तम् -- "तच्च भावांशपृष्ठगम्" इति । अत एव   
शाबरमतोदितस्य द्विविधस्यापि प्रमाणबलस्यानेन सङ्ग्रहः क्रियमाणो   
नापसिद्धान्ततां पुष्णाति -- इत्याह --   


फलं प्रकटतार्थस्य संविद्वेति द्वयं ततः ॥ १०-५७ ॥  

विपक्षतो रक्षितं च सन्धानं चापि तन्मिथः ।  


प्रकटतार्थगतेति कौमारिलाः । संवित्प्रमातृगतेति प्राभाकराः ।   
तत इति समनन्तरोक्तादर्थप्रकाशयोरभेदलक्षणाद्धेतोः । विपक्षत   
इति, प्रकटताया अर्थधर्मत्वे सर्वान्प्रत्येवार्थः प्रकटो भवेदिति   
सर्वे सर्वज्ञा भवेयुः । संवित्तेश्च प्रमातृधर्मत्वेऽर्थस्य न   
किञ्चिदित्यसौ परोक्ष एव स्यादित्येवमादिरूपात् । रक्षितमिति । नहि   
इदानीमर्थस्य प्रकटता सर्वाविशेषेण युज्यते वक्तं प्रमातुरेकत्वात्   
सर्वार्थस्यैवाभावात्, मायापदे च यद्यपि भिन्नाः प्रमातारस्तथापि   
प्रकाशमानोऽर्थः प्रमातृगतत्वेन तत्तत्प्रमातृभेदेन   
सुखादिवदेकैकशो नियत एव, संवित्तिश्च प्रमातृधर्मोऽपि   
नार्थसम्बन्धं जहाति प्रमातृसारत्वादर्थस्येति   
सर्वसर्वज्ञस्यार्थपारोक्ष्यस्य न कश्चिदवकाशः । तत एव च तयोः   
परस्परेणापि सन्धानम्, प्रकटतासंवित्तिपक्षयोरन्योन्यं नास्ति   
कश्चिद्भेदः -- इत्यर्थः । इत्थमियता नीलतादिवद्वेद्यत्वं भावधर्म   
एवेति निर्वाहितम् ॥  

एतदेव दृष्टान्तदृशा दर्शयति --   


तथाहि निभृतश्चौरश्चैत्रवेद्यमिति स्फुटम् ॥ १०-५८ ॥  

बुद्ध्वा नादत्त एवाशु परीप्साविवशोऽपि सन् ।  
सेयं पश्यति मां नेत्रत्रिभागेनेति सादरम् ॥ १०-५९ ॥  

स्वं देहममृतेनेव सिक्तं पश्यति कामुकः ।  


यथा चाशु तारतम्याविचारेणैव तत्तदर्थजिघृक्षापरोऽपि   
भवंश्चौरश्चैत्रेणैतद्विदितमिति स्फुटं निश्चितं ज्ञात्वा   
परमोपादेयमपि भावजातं नैवादत्ते -- इति तदुपादातुं हातुं वा न   
समर्थः -- इति किङ्कर्तव्यतामूढतया   
दुःखितप्रायत्वान्निभृतश्चित्रलिखित इवास्ते -- इत्यर्थः । कामुकश्च   
शेयं मनोरथशतैरप्यप्राप्या प्रियतमा सादरं नतु   
वेश्यावद्रञ्जनामात्रेण नेत्रत्रिभागेन नतु तटस्थवत्सृष्टेन   
नेत्रेण मां पश्यति क्षणमपि मद्दर्शनान्न विरमति" इति स्वं   
देहममृतेनेव सिक्तं पश्यति, स्वात्मनि परं सुखातिशयमवबुद्ध्यत --   
इत्यर्थः । तद्यद्यर्थवेदनं प्रमातुर्धर्मः स्यात्तत्कथं   
चौरश्चैत्रविदितत्वादर्थं नादद्यात्, कामुकश्च   
प्रियावलोकनादमृतासिक्तमिव स्वं देहं जानीयादिति युक्तमुक्तं --   
वेद्यता भावधर्म इति । अर्थविनिवेशिनश्च   
वेद्यत्वस्यार्थक्रियाभेदोपदर्शनार्थमुदाहरणद्वयोपादानं   
यत्पूर्वत्र दुःखकारित्वमुत्तरत्र सुखकारित्वमिति ॥  

ननु संविन्मयश्चेदर्थस्तर्हि तस्य वेद्यत्वमिति संविदेवोक्ता भवेत्, न च   
संविदर्थस्य धर्मस्तत्किमिदं वेद्यत्वं भावधर्म इति ? --   
इत्याशङ्क्याह --   


न चैतज्ज्ञानसंवित्तिमात्रं भावांशपृष्ठगम् ॥ १०-६० ॥  

अर्थक्रियाकरं तच्चेन्न धर्मः को न्वसौ भवेत् ।  


नचेदं वेद्यत्वं ज्ञानात्मकं संविन्मात्रमेव यतो   
भावांशपृष्ठगमिति । अत एव   
तत्संविन्मात्रातिरिक्तत्वेनार्थाद्भावांशधर्मस्तथात्वे चास्य किं   
निबन्धनम् -- इत्युक्तमर्थक्रियाकरमिति । सा चार्थक्रिया समनन्तरमेव   
दर्शिता । धर्मश्चेन्नेष्यते तन्नीलादिरपि कश्चिद्धर्मः स्यादित्युक्तं   
न चेत्को न्वसौ भवेत्" इति । मात्रग्रहणेन च वेद्यत्वस्य   
ज्ञानसंवित्तेराधिक्यं ध्वनितम् । अधिकश्च भावो वा स्यात् तद्धर्मो   
वा, न तावद्वेद्यत्वं भावस्तस्य हि वेद्यत्वं न तु वेद्यत्वमेव सः,   
अतश्च तद्धर्म एवेति युक्तमुक्तम् -- "वेद्यत्वं भावधर्मः" इति ॥  

नन्वत्रोक्त एव दोषो यद्वेद्यताधर्मा भावः सर्वान्प्रति स्यादिति ।   
नैवमेतत् -- इत्याह --   


यच्चोक्तं वेद्यताधर्मा भावः सर्वानपि प्रति ॥ १०-६१ ॥  

स्यादित्येतत्स्वपक्षध्नं दुष्प्रयोगास्त्रवत्तव ।  


भवत एवायं व्यामोहो यदयुध्यमानं वासुदेवं प्रति   
प्रेरणात्मकाद्दुष्प्रयोगात् यथा वारुणी गदा प्रयोक्तारमेव   
श्रुतायुधं जघान तथा मत्पक्षं प्रति प्रयुक्तं दूषणं   
म(त्व)त्पक्षमेव हन्यात्, तथा च ज्ञानेनानतिशयितोऽपि अर्थस्त्वन्मते,   
यदि वेद्यतामासादयेत् तदतिशयितत्वाविशेषात् सर्वान्प्रत्येवासौ वेद्यः   
स्यादिति ॥  

अस्मत्पक्षे पुनः परप्रकाशात्मा स्वतन्त्रः शिव एवास्तीति तदपेक्षया   
नान्यः कश्चिदिति सर्वार्थस्यैवाभावात् कं प्रति चकास्यात् -- इत्याह --   


अस्माकं तु स्वप्रकाशशिवतामात्रवादिनाम् ॥ १०-६२ ॥  

अन्यं प्रति चकास्तीति वच एव न विद्यते ।  


मायापदे तु प्रमातृभेदेऽपि तत्तन्मातृमयत्वादर्थः   
सुखादिवत्प्रत्येकं नियत एवेत्युक्तं प्राक् ॥   

न केवलमेकप्रमातृसतत्त्ववस्तुवादेनैवं युज्यते   
यावत्प्रमातृप्रमेययोस्तत्त्वतो भेदेऽपि -- इत्याह ↓   


सर्वान्प्रति च तन्नीलं स घटश्चेति यद्वचः ॥ १०-६३ ॥  

तदप्यविदितप्रायं गृहीतं मुग्धबुद्धिभिः ।  


अविदितप्रायमिति, किमिह वयं वेद्यतायाः सर्वाविशेषं प्रसञ्जयितुं   
नीलतां निदर्शयामः किमु तामेव वेद्यतामित्यविविच्यैवोपगतम् --   
इत्यर्थः ॥  

एतदेव सयुक्तिकं दर्शयति --   


नहि कालाग्निरुद्रीयकायावगतनीलिमा ॥ १०-६४ ॥  

तव नीलः किं नु पीतो मैवं भून्नतु नीलकः ।  
न कञ्चित्प्रति नीलोऽसौ नीलो वा यं प्रति स्थितः ॥ १०-६५ ॥  

तं प्रत्येव स वेद्यः स्यात्सङ्कल्पद्वारकोऽन्ततः ।  


कालाग्निरुद्रस्य देहे संविदितो यो नीलिमाख्यो गुणः स न चैत्रस्य   
भवितुमर्हति, न हि धर्म्यन्तरगतेन धर्मेण धर्म्यन्तरं तद्वत्तया   
सुवचम् । अत्यन्तमसम्भवनीयतां परधर्मस्य परत्र दर्शयितुं   
कालाग्निरुद्रीयकाय -- इत्युक्तम् । ननु यद्यन्यगतो नीलिमा नान्यं प्रति   
स्यात् किमसौ तं प्रति पीतो भवेत्? -- इत्याशङ्कते "किं नु पीतः" इति ।   
परिहरति "मैवं भून्नतु नीलकः" इति । नहि पीतो नेति नीलो   
भवितुमर्हति, न हि घटलौहित्यमेव पटस्य मालिन्यमित्येव (लौहित्यमिति)   
युज्यते, ततश्च यथा नीलं सर्वान् प्रति -- इति निदर्शनस्य   
कोऽभिप्रायः -- इति न जानीमः । यदि तु वेद्यतया नीलं   
सर्वाविशिष्टमिति निदर्शनार्थस्तदिदं दार्ष्टान्तिकमेव   
दृष्टान्तीकृतं स्वमतविरुद्धं चाभिहितं येनोक्तं --    
मुग्धबुद्धिभिः" इति । इह पुनरस्मन्मते परप्रमात्रपेक्षया पृथक्   
प्रमातृप्रमेययोरवभास एव नास्तीति किं कस्य चकास्यात् -- इत्याह --   
न कञ्चित्प्रति नीलोऽसौ" इति । अपरप्रमात्रपेक्षया तु स्फुटेऽपि   
प्रमातृप्रमेयविभागे प्रमातृमयत्वादर्थस्य पूर्वोक्तयुक्त्या यं प्रति   
नीलं नीलं तं प्रति वेद्यमेव स्यात् -- इत्याह -- नीलो वा" इत्यादि ।   
एवकारो भिन्नक्रमः । ननु नीलं वेद्यमेवेति नियमनिमित्तं न   
किञ्चिदुत्पश्यामो देशकालादिभेदेन पारोक्ष्यस्यापि सम्भवात्? --   
इत्याशङ्क्याह -- शङ्कल्पद्वारकोऽन्ततः" इति । यस्तु सङ्कल्पादिना   
वेद्यो न भवति नासौ तं प्रति नीलोऽपि स्यात्, नहि नीलतया वेदनं   
मुक्त्वा नीलो नाम कश्चित् प्रकाशमानतैव सत्तेत्युक्तत्वात् ॥  

भवन्मते परापेक्षस्य धर्मस्य परत्वाविशेषेऽपि परत्र यथा नियमो   
दृष्टस्तद्वदिह किं नेष्यते -- इत्याह ↓   


यथा चार्थप्रकाशात्म ज्ञानं सङ्गीर्यते त्वया ॥ १०-६६ ॥  

तथा तज्ज्ञातृवेद्यत्वं भावीयं रूपमुच्यताम् ।  


भवता हि सामान्येनार्थप्रकाशात्मकत्वं ज्ञानस्य रूपमुक्तं   
तत्सर्वार्थप्रकाशत्वाविशेषेऽपि युगपत्तथा सामनन्त्यायोगात् इदं   
नीलज्ञानमिदं पीतज्ञानमिति नियतार्थप्रकाशात्मकमेव   
ज्ञानमभ्युपेयते, एवमस्मत्पक्षेऽपि वेद्यताख्यो भावीयो धर्मः   
प्रतिनियतप्रमातृसम्बन्धी वाभिधीयताम्, कोऽयमस्थानेऽभिनिवेशो   
यदेकस्य प्रमातुर्वेद्यः परस्यापि तथा स्यादिति । अथ तत्र जनकत्वादि   
निबन्धनान्तरमाश्रीयते, तदिहापि समानम्, भवति हि मायापदे   
प्रमातृजन्यं वेद्यत्वमित्यभिमानः । अत एव नैयायिकप्रक्रियैव   
मायापदे व्यवहारनिबन्धनमिति चिरन्तनानामाम्नायः ॥  

न चास्य पर्यनुयोगस्यावकाशलेशमपि पश्यामः -- इत्याह --   


न च ज्ञाताऽत्र नियतः कश्चिज्ज्ञाने यथा तव ॥ १०-६७ ॥  

अर्थे ज्ञाता यदा यो यस्तद्वेद्यं वपुरुच्यताम् ।  


नहि यथा भवतो ज्ञानाद् व्यतिरिक्तः स्वतन्त्र एवार्थः सम्भवति   
तथेहार्थप्रकाशव्यतिरिक्तो ज्ञाता नाम येनैकस्य प्रमातुः   
प्रकाशमानोऽर्थः प्रमात्रन्तरस्यापि तथा किं न स्यादिति चोद्येत,   
अस्मद्दर्शने हि परस्परानुरूपग्राह्यग्राहकयुगलनिर्माणभङ्ग्या यो   
यदर्थावभाससम्भिन्नसंविदात्मकः स तस्य प्रमाता, यस्तु न तथा   
स न तस्य प्रमातैव भवेदिति तं प्रति कथङ्कारं प्रकाशतामिति   
सिद्धं नियतप्रमातृवेद्यत्वम् ॥  

तदेतदस्माभिः पुनः पुनरुच्यमानं   
श्रुत्वाप्यनवधारयन्नवहास्यतामेव यास्यति -- इत्याह --   


तत्तद्विज्ञातृवेद्यत्वं सर्वान्प्रत्येव भासताम् ॥ १०-६८ ॥  

इत्येवं चोदयन्मन्ये व्रजेद् बधिरधुर्यताम् ।  
न ह्यन्यं प्रति वै कञ्चिद्भाति सा वेद्यता तथा ॥ १०-६९ ॥  


बधिरधुर्यतामिति, बधिरो हि न शृणोत्येव, अयं पुनः श्रऋण्वन्नपि   
न श्रऋणोतीति तमप्यतिशेते -- इत्येवमुक्तम् ।   
यतस्तदर्थावभाससम्भिन्नसंविद्रूपमन्यं कञ्चित्प्रति तथैकात्म्येन   
सा वेद्यता नैव भाति तं प्रति भावो वेद्यतामेव न यायात् --   
इत्यर्थः ॥  

"अतश्च वेद्यता नाम भावस्यैव निजं वपुः" इत्युक्ते किमिति   
निष्कारणमियत्कुप्यते -- इत्याह --   


भावस्य रूपमित्युक्ते केयमस्थानवैधुरी ।  


ननु भावधर्मवेद्यतापक्षे नीलतादेरिव वेद्यताया अपि   
स्वव्यतिरिक्तस्वरूपावेशिवेद्यतायोगादनवस्थाऽऽपतेदित्युक्तं तत्कथं   
परिहर्तव्यम् -- इत्याह --   


अनेन नीतिमार्गेण निर्मूलमपसारिता ॥ १०-७० ॥  

अनवस्था…  


अनेन नीतिमार्गेणेति -- यथैकप्रमातृवेद्यताया न   
प्रमात्रन्तरसम्बन्धो युक्तस्तथैव   
समानन्यायत्वाद्वेद्यतान्तरसम्बन्धोऽपि-इत्यर्थः ॥ ७० ॥  

एतदेवोपपादयति ↓   


तथा ह्यन्यैर्नीलाद्यै किन्तु सदृशी न सा ।  
वेद्यता किन्तु धर्मोऽसौ यद्योगात्सर्वधर्मवान् ॥ १०-७१ ॥  

धर्मी वेद्यत्वमभ्येति स सत्तासमवायवत् ।  


ननु भवन्मते वेद्यता नाम किं धर्ममात्रमुत ज्ञानरूपतया   
गुणपदार्थान्तरतेति । तत्र धर्ममात्रत्वे न भवेदेवास्या   
वेद्यताख्यधर्मान्तरयोगः, ज्ञानगुणरूपत्वे च निर्गुणा गुणाः" इति   
नीत्या कथमस्या वेद्यतान्तरं सजातीयो धर्मः स्यात् । तद्यथा   
वैजात्येन नीलताया वेद्यताख्यो धर्मो भवेत् नैवं तस्या   
वेद्यतान्तरमित्यस्या नीलादिधर्मान्तरवैलक्षण्यम् अपितु असौ   
वेद्यताधर्मः समवायवृत्या स्वाश्रयस्य वेद्यव्यवहारहेतुर्यं विना   
सकलधर्मकल्माषितवपुषोऽपि तस्य धर्मिणः स्वयं   
वेद्यावेद्यत्वविरहिणो वेद्यमिति व्यपदेशोऽपि दुर्घटः स्यात् । ननु   
वेद्यताख्यो धर्मोऽपि स्वयमवेद्यश्चेदसिद्ध एवासाविति कथमिव   
स्वसम्बन्धेन धर्मिणं व्यवहारयेत् -- इत्याशङ्कां परिहरिष्यन्   
दृष्टान्तयति -- स सत्तासमवायवत्" इति । अनेन गुणकर्मविशेषा   
अप्युपलक्षिताः ॥ ७२ ॥   

एतदेव व्यनक्ति --   


ब्रूषे यथा हि कुरुते सत्ता सत्यसतः सतः ॥ १०-७२ ॥  

समवायोऽपि संश्लिष्टः श्लिष्टानश्लिष्टताजुषः ।  
अन्त्यो विशेषो व्यावृत्तिरूपो व्यावृत्तिवर्जितान् ॥ १०-७३ ॥  

व्यावृत्तान् श्वेतिमा शुक्लमशुक्लं गमनं तथा ।  
तद्वन्नीलादिधर्मांशयुक्तो धर्मी स्वयं स्थितः ॥ १०-७४ ॥  

अवेद्यो वेद्यतारूपाद्धर्माद्वेद्यत्वमागतः ।  


"कुरुते" इति प्रतिवाक्यार्थमनुषज्यते । सतीति स्वरूपेण ।   
शंश्लिष्टः" इति स्वयं वृत्तिरूपः -- इत्यर्थः । "अन्त्यः" इति   
अन्तेषूत्पादविनाशयोरन्तेऽस्थितत्वादन्तशब्दवाच्येषु नित्यद्रव्येषु   
भवः स्थित इति यावत् । "विशेषः" इति स्वाश्रयस्य सर्वतो   
विशेषकत्वाद्भेदकः -- इत्यर्थः । श्वेतिमेति स्वयं   
श्वेतरूपोऽशुक्लं करोति -- इत्यर्थः । तथेति अगन्तारं गन्तारं   
कुर्यात्-इति तात्पर्यम् । वेद्यत्वमागतः सन् स्थित इति योजनीयम् । किलेदं   
भवद्दर्शनं यदुत परसामान्यरूपा द्विविधा सत्ता स्वरूपसत्ता   
समवायिनी चेति । तत्र समवायिनी द्रव्यगुणकर्मस्वेव भवति,   
स्वरूपसत्ता तु सामान्यविशेषसमवायेषु । यदुक्तम् --   

"त्रिपदार्थकरी सत्ता… ।"  

इति । तत्र यथैव द्रव्यादयस्त्रयः स्वरूपेण न सन्तो नासन्तः   
सत्तासमवायात्तु सन्तः, सत्ता तु स्वरूपेणैव सत्त्वात् न सत्यसती   
वेतिपर्यनुयोगपात्रम् । अनेनापरमपि सामान्यमुपलक्षितम् । यतो गौः   
स्वरूपेण न गौर्नागौर्गोत्वाभिसम्बन्धात्तु गौः, गोत्वं तु स्वत एव   
तथात्वात् न जात्यन्तरयोगमावहति । यथा च कार्यं वा कारणे   
सामान्यं वा विशेषे स्वयमवृत्तिरूपं समवायवृत्त्या वर्तते,   
समवायश्च स्वाश्रये वर्तमानः स्वयमेव वृत्तिरूपत्वान्न   
समवायादिवृत्त्यन्तरमपेक्षते । यथा च   
भावानामनुवृत्तिप्रत्ययहेतुसामान्ययोगद्वारकसंशयप्रतिपक्षतया   
गुणकर्मादयो धर्मा व्यावृत्तिबुद्धिहेतवो विशेषा इह, तेषामपि   
तथैव सामान्ययोगेन संशयबीजभूतत्वे प्रलये वा नित्यद्रव्येषु   
सजातीयविजातीयवैलक्षण्याधायिनोऽत्यन्तव्यावृत्तिबुद्धिहेतवो   
मादृशामन्यथानुपपत्या योगिनां तु प्रत्यक्षेण सिद्धा अन्त्या   
विशेषा उपगम्यन्ते । भावाश्च स्वरूपेण न व्यावृत्ता नाप्यव्यावृत्ता   
व्यावृत्तियोगात्तु व्यावृत्ता इति भङ्ग्या विशेषैरेव व्यावृत्यन्ते,   
विशेषास्तु स्वयं व्यावृत्तिरूपत्वान्न व्यावृत्ता अव्यावृत्ता वेति   
विकल्पनीयाः । यथा च पटः स्वरूपान्न श्वेतो नाप्यश्वेतः   
श्वेतगुणसम्बन्धात्तु श्वेतः, श्वेतगुणस्तु श्वेतरूपत्वादेव न   
स्वसमवायिश्वेतान्तरमुपयाचते । यथा च गन्ता न स्वयं गन्ता   
नाप्यगन्ता गमनक्रियायोगात्तु गन्ता, गमनक्रिया तु गमनात्मकत्वादेव   
न स्वात्मनि गमनमन्यदर्थयते । एवं सकलधर्मयुक्तोऽपि भावः   
स्वयं न वेद्यो नावेद्यो वेद्यतासम्बन्धात्तु वेद्यः, वेद्यता पुनः   
स्वात्मनैव वेद्यत्वान्नावेद्या वेद्या वेत्यनुयोक्तुं युक्तेत्युपरम्यते ॥ ७३-  
७४ ॥   

ननु यथा (सत्ता)स्वरूपेण सती तथा वेद्यतापि स्वरूपेणैव   
वेद्येत्युक्ते स्वरूपस्यैव वेद्यत्वं वेदकत्वं च द्वितयं प्राप्नुयात्,   
तच्च न युक्तम्, विरोधात् ? -- इत्याशङ्क्य स्वयंवेद्यतां   
स्वप्रकाशतायामेव विश्रमयति ↓   


वेद्यता भासमाना च स्वयं नीलादिधर्मवत् ॥ १०-७५ ॥  

अप्रकाशा स्वप्रकाशाद्धर्मादेति प्रकाशताम् ।  


वेद्यता च यदा स्वयमवभासते तदासौ नीलादिवज्जडोचितेन   
रूपेणाप्रकाशमानापि स्वप्रकाशताख्यात्स्वरूपादेव प्रकाशतामेति   
स्वयमेव प्रकाशते, न तु स्वापेक्षया कर्मभावं लभते -- इत्यर्थः   
॥ ७५ ॥  

अतश्च न वेद्यता वेद्या भवितुमर्हति -- इत्याह --   


प्रकाशे खलु विश्रान्तिं विश्वं श्रयति चेत्ततः ॥ १०-७६ ॥  

नान्या काचिदपेक्षाऽस्य कृतकृत्यस्य सर्वतः ।  


वेद्यस्य हि जडतया पारतन्त्र्ये संविदि विश्रान्तिर्नाम वेद्यता,   
विश्रान्तेस्तु किमन्यदपेक्षणीयं येन वेद्यतायामपि वेद्यता भवेत् --   
इत्युक्तं नान्या काचिदपेक्षा" इति "कृतकृत्यस्य" इति च ॥ ७६ ॥  

ननु यदि प्रकाशविश्रान्तिसतत्त्वैव वेद्यता तत्कथमस्या   
भावधर्मत्वम् ? -- इत्याशङ्क्याह --   


यथा च शिवनाथेन स्वातन्त्र्याद्भास्यते भिदा ॥ १०-७७ ॥  

नीलादिवत्तथैवायं वेद्यता धर्म उच्यते ।  


धर्म इत्यर्थाद्भावस्य ॥ ७७ ॥  

ननु भवतु नाम वेद्यता नाम भावधर्मः का नो विचिकित्सा, इदं पुनः   
कथं यदनेकेषु प्रमातृषु तथानैक्यमिति, नहि प्रमातृभेदेऽपि   
नीलस्य स्वात्मनि कश्चिद्विशेषो येनैवं स्यात् ? -- इत्याशङ्क्याह --   


एवं सिद्धं हि वेद्यत्वं भावधर्मोऽस्तु का घृणा ॥ १०-७८ ॥  

इदं तु चिन्त्यं सकलपर्यन्तोक्तप्रमातृभिः ।  
वेद्यत्वमेकरूपं स्याच्चातुर्दश्यमतः कुतः ॥ १०-७९ ॥  


एतदेव प्रतिविधत्ते --   


उच्यते परिपूर्णं चेद्भावीयं रूपमुच्यते ।  
तद्विभुर्भैरवो देवो भगवानेव भण्यते ॥ १०-८० ॥  

अथ तन्निजमाहात्म्यकल्पित्ॐऽशांशिकाक्रमः ।  
सह्यते किं कृतं तर्हि प्रोक्तकल्पनयाऽनया ॥ १०-८१ ॥  


एवंविधं हि भावानां रूपं पूर्णमपूर्णं च, तत्र   
पूर्णरूपत्वे स्वप्रकाशः पर एव प्रकाशस्तथोज्जृम्भते इति को नाम   
भावार्थः, अपूर्णं च रूपं धर्मधर्म्यादिरूपतया पारमेश्वर्या   
स्वातन्त्र्यशक्त्यैव तथा कल्पितमिति भेदानुप्राणितः समग्र एवायं   
व्यवहारः सोढव्य इति किमनया   
पाञ्चदश्यादिक्रमकल्पनयाऽपराद्धं यदेवमस्याः प्रद्वेषः ॥ ८१ ॥  

तदेवमेकमेव नीलं तत्तदंशांशिकाक्रमेणावभासमानं तथा   
तथा भिद्यत एव -- इत्याह --   


अत एव यदा येन वपुषा भाति यद्यथा ।  
तदा तथा तत्तदूर्पमित्येषोपनिषत्परा ॥ १०-८२ ॥  


येन वपुषेति उद्रिक्तानुद्रिक्तसकलादिशिवान्तप्रमातृवेद्येन -- इत्यर्थः   
। तद्रूपमिति -- सकलवेद्यं प्रलयाकलवेद्यमित्यादि ॥ ८२ ॥  

ननु यदि तत्तत्सकलादिप्रमातृवेद्यता प्रमातृभेदादेव कथञ्चन   
भेदमुपनीता तथाप्येकरूपैवासावर्थक्रियाया भेदेनाकरणात्   
तद्वेद्यमप्येकरूपमेवेति पुनरपि पाञ्चदश्यादिक्रमकल्पना कल्पनैव ? -- इत्याशङ्क्य वेद्यताभेदसमर्थनार्थमर्थक्रियाभेदं प्रतिजानीते --   


चैत्रेण वेद्यं जानामि द्वाभ्यां बहुभिरप्यथ ।  
मन्त्रेण तन्महेशेन शिवेनोद्रिक्तशक्तिना ॥ १०-८३ ॥  

अन्यादृशेन वेत्येवं भावो भाति यथा तथा ।  
अर्थक्रियादिवैचित्र्यमभ्येत्यपरिसङ्ख्यया ॥ १०-८४ ॥  


यथैव भावो भाति तथाऽर्थक्रिया, …ऽन्यादृशेनेति   
अनुद्रिक्तशक्तिना । इत्येवमिति चैत्रेण… ॥ ८४ ॥  

तदेव दिङ्मात्रेणोपपादयन् व्यनक्ति --   


तथा ह्येकाग्रसकलसामाजिकजनः खलु ।  
नृत्तं गीतं सुधासारसागरत्वेन मन्यते ॥ १०-८५ ॥  


इह खलु प्रेक्षावतां सामाजिकानां मध्यादेवैकः प्रमाता   
पदे…टेन दाढ्र्यादेव मयेति(न्यते)   
नृत्तगीतादेर्बहुवेद्यताख्यमतिशयं   
मन्वानस्तत्स्वानुभवैकगोचराचरमचमत्कारसारतया परामृशेत्-  
इत्यर्थः । एकैकप्रमातृवेद्याद्धि   
नृत्तादेरनेकप्रमातृवेद्यस्यास्यास्त्येव सर्वसञ्चेत्योऽतिशयो येन   
तावत्यंशे प्रमात्रैक्यं स्यात् ॥ ८५ ॥  

तदाह ↓   


तत एवोच्यते मल्लनटप्रेक्षोपदेशने ।  
सर्वप्रमातृतादात्म्यं पूर्णरूपानुभावकम् ॥ १०-८६ ॥  


तत इति बहुमातृवेद्यत्वलक्षणाद्धेतोः । उच्यते इति -- सर्वैः ।   
यच्छ्रीप्रत्यभिज्ञायां --   

""तं तं घटादिमर्थमेकदेशव्यवस्थिताः प्रमातारः समं   
संवेद्यमानास्तावत्यंशे  
तदैक्यमुपयान्ति ।""   

इति । पूर्णरूपेति इयदेव हि पूर्णं रूपं यद्विगलितवेद्यान्तरतया   
तत्रैवानन्याकाङ्क्षत्वेन परामर्शनं नामेति ॥ ८६ ॥   

नन्वेकैकस्य पृथक् पृथक् नृत्तादिसंवित्तिरेवमवस्थितेति   
किमनेकप्रमातृवेद्यत्वेन -- इत्याह ↓   


तावन्मात्रार्थसंवित्तितुष्टाः प्रत्येकशो यदि ।  
कः सम्भूय गुणस्तेषां प्रमात्रैक्यं भवेच्च किम् ॥ १०-८७ ॥  


एवं हि सामाजिकानामनेकप्रमातृवेद्यता, सम्मीलनयातः को गुणो न   
कश्चित्स्वानुभवसाक्षिकस्यापि चमत्कारातिशयस्य निह्नव एव कृतः   
स्यात्-इत्यर्थः । ननु तावत्यंशे प्रमात्रैक्यादेवैवं चमत्कारानुभवो   
भवेत्? -- इत्याशङ्क्याह -- "प्रमात्रैक्यं भवेच्च किम्" इति । एकस्मिन् हि   
वस्तुन्यनेकवेद्यतावभास एव स्वात्मविश्रान्तिमयपरामर्शोपारोहक्रमेण   
विगलितभेदतया प्रमातृणामैक्योपगमे बीजं यत   
एवंविधानन्दसन्दोहपात्रताऽपि भवेत् ॥ ८७ ॥  

अत एवाह ↓   


यदा तु तत्तद्वेद्यत्वधर्मसन्दर्भगर्भितम् ।  
तद्वस्तु शुष्कात्प्राग्रूपादन्यद्युक्तमिदं तदा ॥ १०-८८ ॥  


शुष्कात्प्रागूर्पादिति एकैकप्रमातृसंवेद्यान्नीरसप्रायादिति यावत् ।   
अन्यदिति निरतिशयचमत्कारकारिरूपान्तराविष्टम् -- इत्यर्थः । अत्र   
हेतुःतत्तद्वेद्यत्वधर्मसन्दर्भगर्भितमिति प्रमात्रैक्यम् ॥ ८८ ॥  

न केवलं लोके सकलप्रमात्रपेक्षया वेद्यत्वमेवं   
विचित्रार्थक्रियाकारि, यावच्छास्त्रेऽपि प्रमात्रन्तरापेक्षया -- इत्याह   -   


शास्त्रेऽपि तत्तद्वेद्यत्वं विशिष्टार्थक्रियाकरम् ।  
भूयसैव तथा च श्रीमालिनीविजयोत्तरे ॥ १०-८९ ॥  

तथा षड्विधमध्वानमनेनाधिष्ठितं स्मरेत् ।  
अधिष्ठानं हि देवेन यद्विश्वस्य प्रवेदनम् ॥ १०-९० ॥  

तदीशवेद्यत्वेनेत्थं ज्ञातं प्रकृतकार्यकृत् ।  


भूयसैवेत्यविगानेन सर्वत्रैव -- इत्यर्थः । एतदेवोदाहरति तथा   
चेत्यादिना । एतच्च स्वयमेव व्याख्याय प्रकृते योजयति   
अधिष्ठानमित्यादिना । नहि भेदवादिनामिवास्माकं भिन्नं विश्वमस्ति   
येन तदुक्तवदधिष्ठात्रधिष्ठेयभावो भवेदित्युक्तं देवेन   
विश्वस्याधिष्ठानं प्रवेदनमिति । संविन्मयो हि सः संविदश्च   
संवेद्य एव विषय इत्याधार इत्यधिष्ठेय इति चोच्यते,   
ततश्चेत्थमनेकवेद्यताप्रकारेण शिववेद्यत्वेन ज्ञातं सत्   
षडध्वलक्षणं विश्वं प्रकृतं दीक्षाकर्मादिकार्यं   
करोत्येवंविधार्थक्रियाक्षमम् -- इत्यर्थः । एवं   
मन्त्रमहेश्वरादिवेद्यत्वेनापि नियततत्तत्तत्त्वावाप्तिः   
स्यादित्यपरिसङ्ख्येयमत्रार्थक्रियावैचित्र्यम् ॥ ९१ ॥   

एतदुपसंहरन्नन्यदवतारयति --   


एवं सिद्धं वेद्यताख्यो धर्मो भावस्य भासते ॥ १०-९१ ॥  

तदनाभासयोगे तु स्वरूपमिति भण्यते ।  


तदनाभासयोगे इति तस्य वेद्यताख्यस्य धर्मस्यापरामर्शे सति --   
इत्यर्थः । तेनाभासान्तरसम्मूर्छनाविरहितो नीलमित्येव   
विमृश्यमानः सामान्यात्मक एकक एवाभासः पञ्चदशं   
स्वरूपमित्युक्तम् ॥ ९२ ॥  

ननु नीलमित्यपि स्वरूपेण विमृश्यमानमन्तःकृतनिखिलधर्मात्मकमेव   
विमृष्टं स्यादिति प्रमात्रन्तरवेद्यतोपरागो दुरपह्नव एव? --   
इत्याशङ्क्याह --   


उपाधियोगिताशङ्कामपहस्तयतोऽस्फुटम् ॥ १०-९२ ॥  

स्वात्मनो येन वपुषा भात्यर्थस्तत्स्वकं वपुः ।  


उपाधियोगिताशङ्कामित्याशङ्कितमाभासान्तरम् -- इत्यर्थः ।   
अस्फुटमिति -- वस्तुनो हि देशकालाभाससम्मूर्छनया   
स्वालक्षण्यापत्तौ स्फुटता भवेत् -- इति भावः । स्वात्मन इति   
प्रमातुः, येन वपुषेति सामान्यात्मना, स्वकं वपुरिति स्वरूपम् । इह हि   
मायापदे विकल्पदशामधिशयानो विमर्शः   
समारोपितधर्मान्तरप्रतिक्षेपाय प्रवर्तमानः   
स्वालक्षण्यादविभिन्नमपि आभासान्तरं व्यवच्छिन्दन् सामान्यात्मकं   
नीलमात्रमेव विमृशति नतु स्वरूपाविनाभाविनीं सत्तामपि   
स्पृशतीति कथं नीलमात्रपरामर्शदशायां   
वेद्यताख्यधर्मान्तरोपरागसम्भावनापि -- इति तात्पर्यार्थः ॥ ९३ ॥  

ननु धर्मान्तरं व्यवच्छेत्स्यता विकल्पेन प्रमात्रन्तरवेद्यता   
व्यवच्छिद्यतां नहि तामन्तरेण स्वरूपमेव न स्यात् तत्प्रमातृवेद्यता   
तु कथङ्कारं तिरोधीयेत ? -- इत्याशङ्क्याह --   


जानामि घटमित्यत्र वेद्यतानुपरागवान् ॥ १०-९३ ॥  

घट एव स्वरूपेण भात इत्यपदिश्यते ।  


नन्वत्र जानामीति ज्ञानक्रियाकर्मतया स्वयंवेद्यता तावदस्ति,   
प्रमात्रन्तरवेद्यता चावश्यम्भाविनी अस्मदाद्यगोचरत्वेऽन्ततः   
क्रिमिसर्वज्ञादेरपि वेद्यो भवेदित्युक्तत्वात्; तत्कथमुक्तं   
वेद्यतानुपरागवान् स्वरूपेण घटो भात इति ? -- तदाह --   


ननु तत्र स्वयंवेद्यभावो मन्त्राद्यपेक्षया ॥ १०-९४ ॥  

अपि चास्त्येव…  


तदिदमनवधारितास्मदभिप्रायस्य चोद्यम् न ह्यस्माभिर्घटः स्वरूपेण   
वेद्यतानुपरागवानित्युक्तं किन्तु वेद्यतानुपरागवान् भात इति ॥  

न च घटं जानामीत्यत्र स्ववेद्यतां सर्वज्ञादिवेद्यतां च   
जानामीत्यनुसन्धिरस्ति, जानामीति चास्मदर्थविश्रान्तो ज्ञानपरामर्श   
एवायम् -- इत्याह --   


…णन्वस्तु न तु सन्प्रतिभासते ।  


न च स्वरूपपरामर्शनान्तरीयकतया सर्वत्रैव स्वात्मवेद्यतापि स्यात्   - इत्याह --   


अवेद्यमेव कालाग्निवपुर्मेरोः परा दिशः ॥ १०-९५ ॥  

ममेति संविदि परं शुद्धं वस्तु प्रकाशते ।  


शुद्धमिति स्वपरवेद्यतासम्भेदपरामर्शरहितम् -- इत्यर्थः ॥ ९५ ॥  

ननु शुद्धं वस्तु प्रकाशते चेत्सिद्धमस्य वेद्यत्वम्, अवेद्यं च   
प्रकाशते चेति विप्रतिषेधः ? सत्यम्, किन्तु प्रकाशमानत्वाद्वेद्यं   
नतु वेद्यत्वेन प्रकाशमानम् -- इत्याह --   


भातत्वाद्वेद्यमपि तन्न वेद्यत्वेन भासनात् ॥ १०-९६ ॥  

अवेद्यमेव भानं हि तथा कमनुयुञ्जमहे ।  


तदिति स्वरूपमात्ररूपं शुद्धं वस्तु । अवेद्यमिति   
वेद्यत्वाभासान्तरासम्मूर्छितम् -- इत्यर्थः। अत्र हेतुः न वेद्यत्वेन   
भासनादिति । ननु  

"अप्रत्यक्षोपलम्भस्य नार्थदृष्टिः प्रसिद्ध्यति ।"  

इति भङ्ग्या वेद्यतायामनाभासमानायां कथमिव स्वरूपेण वेद्यं   
भातं भवेत् ? -- इत्याशङ्क्याह -- भानं हीत्यादि । भानं हि   
प्रकाशः, स च विमर्शजीवितः -- इत्युक्तम् । स च "घटं जानामि"   
इत्यत्र घट इव वेद्यतायां न सम्भवति वेद्यमित्यनवसायात् प्रत्युत   
कालाग्न्यादाववेद्यतापरामर्शो दर्शितः, तत्कस्यायं पर्यनुयोगो वेद्ये   
प्रकाशमाने कथं वेद्यताया अप्रकाशनमिति ॥ ९६ ॥  

एवं च पाञ्चदश्यादिक्रमकल्पना वास्तव्येव -- इत्याह --   


एवं पञ्चदशात्मेयं धरा तद्वज्जलादयः ॥ १०-९७ ॥  

अव्यक्तान्ता यतोऽस्त्येषां सकलं प्रति वेद्यता ।  


अनेन वस्तुधर्माख्यप्रमेयानन्तर्येणानुजोद्देशोद्दिष्टस्य   
तत्त्वविधेरप्यासूत्रणं कृतम् ॥ ९७ ॥   

ननु  

"इत्यनेन कलाद्येन धरान्तेन समन्विताः ।  
पुमांसः सकला ज्ञेया… ॥" (मा।वि।१।३५)  

इत्युक्त्या कलान्तं सकलस्यावस्थानं तत्कथमव्यक्तान्तमस्य   
प्रमातृत्वमुक्तम् ? -- इत्याशङ्क्याह --    


यत्तूच्यते कलाद्येन धरान्तेन समन्विताः ॥ १०-१८ ॥  

सकला इति तत्कोशषट्कोद्रेकोपलक्षणम् ।  


नह्यनेन वाक्येन पुंसः कलान्तमवस्थानमुक्तम्, तथात्वे हि "पुरुषः   
पञ्चविंशकः" इत्यादिश्रुतिविरोधः स्यात्, किन्तु उद्रिक्तमस्य   
मायादिकञ्चुकषट्कमिति । तद्धि प्रलयाकलस्यानुद्रिक्तं   
विज्ञानाकलस्य ध्वस्तमिति ॥ ९८ ॥  

तदाह ↓   


उद्भूताशुद्धचिद्रागकलादिरसकञ्चुकाः ॥ १०-९९ ॥  

सकलालयसञ्ज्ञास्तु न्यग्भूताखिलकञ्चुकाः ।  
ज्ञानाकलास्तु ध्वस्तैतत्कञ्चुका इति निर्णयः ॥ १०-१०० ॥  


रसेति षट् ॥ १०० ॥   

ननु देहादिवेद्यांशप्राधान्यान्मुख्यतया सकलः प्रमातैव न   
भवतीति कुतस्त्यं पाञ्चदश्यम्? -- इत्याशङ्क्याह --   


तेन प्रधाने वेद्येऽपि पुमानुद्भूतकञ्चुकः ।  
प्रमातास्त्येव सकलः पाञ्चदश्यमतः स्थितम् ॥ १०-१०१ ॥  


यद्यपि सकले देहाद्यात्मनो वेद्यस्यैव प्राधान्यं तथापि   
ज्ञानकलो(क्रियो)त्तेजककलाविद्यादिकञ्चुकोद्रेकादस्त्येव   
प्रमातृत्वमित्यनवद्यं पाञ्चदश्यम् ॥ १०१ ॥  

ननु वेद्यांशप्राधान्याद्धरादिवत्पुंस्यपि पाञ्चदश्यमेव न्याय्यं   
तत्कथं "आनराद्भेदयुग्धीनम्" इत्याद्युक्तम्? -- इत्याशङ्क्याह --   


पाञ्चदश्यं धराद्यन्तर्निविष्टे सकलेऽपि च ।  
सकलान्तरमस्त्येव प्रमेयेऽत्रापि मातृ हि ॥ १०-१०२ ॥  


धराद्यन्तर्निविष्टे इत्यनेनास्य वेद्यांशप्राधान्यमेवोपोद्वलितम् । अत   
एवोक्तं प्रमेय इति । प्रमात्रेकरूपत्वे हि कथमेवं सङ्गच्छताम् --   
इत्याशयः । सकलान्तरमिति, यदा त्वत्र प्रलयाकलः प्रमाता तदा   
त्रायोदश्यमेवेति सर्वं स्वस्थम् ॥ १०२ ॥  

ननु किमनेनैवमुपदिष्टेन पाञ्चदश्येन? -- इत्याशङ्क्याह --   


स्थूलावृतादिसङ्कोचतदन्यव्याप्तृताजुषः ।  
पीताद्याः स्थिरकम्प्रत्वाच्चतुर्दश धरादिषु ॥ १०-१०३ ॥  

स्वरूपीभूतजडताः प्राणदेहपथे ततः ।  
प्रमातृताजुषः प्रोक्ता धारणा विजयोत्तरे ॥ १०-१०४ ॥  


एतदेव ह्यधिकृत्य श्रीमालिनीविजयोत्तरे धरादिष्वव्यक्तान्तेषु   
चतुर्विंशतौ तत्त्वेषु प्रतितत्त्वं जडात्मकस्वरूपधारणया सह   
चतुर्दश धारणाः प्रोक्ताः -- इति सम्बन्धः । तत्र सकलस्य   
स्थूलमाणवादि मलत्रयम्, प्रलयाकलस्यावरणमावृतमिति   
व्युत्पत्त्यावृतं मलद्वयम्, विज्ञानाकलस्यादि प्राथमिकमाणवं मलम्,   
मन्त्राणां प्रलयाकलोपादानत्वादावृततया सङ्कोचः,   
मन्त्रेश्वराणां सकलोपादानत्वात् स्थूलात्मा तच्छब्दनिर्दिष्टः   
सङ्कोचः, मन्त्रमहेश्वराणामन्यः सङ्कोचस्य यथायथं विगलनाद्   
विकासः । शिवस्य व्याप्तृता देशकालाद्यवच्छेदशून्यत्वात्   
व्यापकत्वम्, ता जुषन्ते सेवन्ते तदालम्बनाः -- इत्यर्थः । नन्वेवं   
सप्त धारणा भवेयुः न चतुर्दश ? -- इत्याशङ्क्योक्तं --   
स्थिरकम्प्रत्वादिति । स्थिरं स्वात्मविश्रान्त्या निर्व्यापारं   
शक्तिमदूर्पम्, कम्प्रं स्पन्दात्मकं सव्यापारं शक्तिरूपम् । अत   
एवात्र सकलतच्छक्त्यधिकारेण   

"तद्वदेव स्मरेद्देहं किं तु व्यापारवर्जितम् । (मा। वि। १२।२९)   

इति   

शव्यापारं स्मरेद्देहं… ॥" (मा।वि। १२।२६)  

इति चोक्तम् । ताश्च यथायथं भेदविगलनात्   
देहप्राणबुद्ध्यादिप्रमातृदशाधिशायिन्यः, इत्युक्तं --   
"प्राणदेहपथे" इति । प्रमातृताजुषश्चेति तत्र   
स्वरूपसकलशक्तिमच्छक्तिधारणाधिकारेणोक्ताः । यदुक्तं तत्र --    

श्वदेहे हेमसङ्काशं तुर्याश्रं वज्रलाञ्छितम्" (मा। वि। १२।२२)  

इत्यादि । प्राणादौ तु प्रलयाकलविज्ञानाकलादिधारणाः । यदुक्तम् --    

"चतुर्थे हृद्गतं ध्यायेद् द्वादशाङ्गुलमायतम्" । (मा।वि। १२।३०)  

इत्यादि । "पीताद्याः" इत्याद्यशब्दाज्जलतत्त्वादौ शुक्लादीनां   
ग्रहणम् । एतच्च सर्वं  

"यः पुनर्गुरुणैवादौ कृतावेशविधिक्रमः ।  
स वासनानुभावेन भूमिकाजयमारभेत" ॥ (मा। वि। १२।२१)  

इत्यादिना ।   

"चतुर्विंशत्यमी प्रोक्ताः प्रत्येकं दशपञ्चधा ।  
धारणाः क्ष्मादितत्त्वानां समासाद्योगिनां हिताः ॥"   
(मा। वि। १६।१७)   

इत्यन्तेन श्रीपूर्वशास्त्र एव सप्रपञ्चमुक्तमिति तत एवावधार्यम्, इह   
तु ग्रन्थविस्तरभयान्न प्रातिपद्येन संवादितम् ॥ १०४ ॥  

एवं पाञ्चदश्यं निरूप्य त्रायोदश्याद्यपि निरूपयति --   


यदा तु मेयता पुंसः कलान्तस्य प्रकल्प्यते ।  
तदुद्भूतः कञ्चुकांशो मेयो नास्य प्रमातृता ॥ १०-१०५ ॥  

अतः सकलसञ्ज्ञस्य प्रमातृत्वं न विद्यते ।  
त्रयोदशत्वं तच्छक्तिशक्तिमद्द्वयवर्जनात् ॥ १०-१०६ ॥  

न्यग्भूतकञ्चुको माता युक्त(यत)स्तत्र लयाकलः ।  
मायानिविष्टो विज्ञानाकलाद्याः प्राग्वदेव तु ॥ १०-१०७ ॥  

मायातत्त्वे ज्ञेयरूपे कञ्चुकन्यग्भवोऽपि यः ।  
सोऽपि मेयः कञ्चुकैक्यं यतो माया सुसूक्ष्मिका ॥ १०-१०८ ॥  

विज्ञानाकल एवात्र ततो मातापकञ्चुकः ।  
मायानिविष्टेऽप्यकले तथेत्येकादशात्मता ॥ १०-१०९ ॥  

विज्ञानकेवले वेद्ये कञ्चुकध्वंससुस्थिते ।  
उद्बुभूषुप्रबोधानां मन्त्राणामेव मातृता ॥ १०-११० ॥  

तेऽपि मन्त्रा यदा मेयास्तदा माता तदीश्वरः ।  
स ह्युद्भवात्पूर्णबोधस्तस्मिन्प्राप्ते तु मेयताम् ॥ १०-१११ ॥  

उद्भूतपूर्णरूपोऽसौ माता मन्त्रमहेश्वरः ।  
तस्मिन्विज्ञेयतां प्राप्ते स्वप्रकाशः परः शिवः ॥ १०-११२ ॥  

प्रमाता स्वकतादात्म्यभासिताखिलवेद्यकः ।  


पुंसः कलान्तस्येति पुंस्तत्त्वादारभ्य कलान्तस्य तत्त्वषट्कस्य --   
इत्यर्थः । अस्येत्युद्भूतस्य कञ्चुकषट्कस्य मेयत्वात् । त्रयोदशत्वमिति   
सकलस्य तच्छक्तेश्च प्रमेयतया स्वरूपीभूतत्वात् । नन्वत्र सकलस्य   
प्रमेयत्वं प्रलयाकलस्य च प्रमातृत्वमित्युक्तं विज्ञानाकलादीनां   
पुनः का व्यवस्था? -- इत्याशङ्कयोक्तम् -- विज्ञानाकलाद्याः   
प्राग्वदेवेति । सकलेऽपि प्रमातरि यथैषां प्रमातृत्वं तथैव --   
इत्यर्थः । ननु मायातत्त्वे ज्ञेये कञ्चुकन्यग्भावोऽपि कस्माज्ज्ञेयः --   
इत्याशङ्क्योक्तम् -- कञ्चुकैक्यं यतो मायेति । अत्रापि हेतुः   
सुसूक्ष्मिकेति, अनुद्भिन्नविभागा हि कारणदशा -- इत्याशयः । "ततः"   
इति न्यग्भूतकञ्चुकस्य प्रलयाकलस्यापि स्वरूपीभूतत्वात् ।   
मन्त्राणामेवेति न तु विज्ञानाकलस्यापि येनात्र नवधात्वम् । तदीश्वर   
इति मन्त्रेश्वरः । स्वकतादात्म्येति न तु   
मन्त्रमन्त्रेश्वरादिवद्भेदाभेदादिरूपतया -- इत्यभिप्रायः ।   
एतच्चाह्निकारम्भ एव निर्णीतप्रायमिति नेह पुनरायस्तम् ॥ ११२ ॥  

ननु तस्मिन्नपि विज्ञेयतां प्राप्ते कः प्रमाता ? -- इत्याशङ्क्याह --   


शिवः प्रमाता नो मेयो ह्यन्याधीनप्रकाशता ॥ १०-११३ ॥  

मेयता सा न तत्रास्ति स्वप्रकाशो ह्यसौ प्रभुः ।  


परप्रकाशत्वं नाम मेयत्वं तच्चास्य स्वप्रकाशत्वान्न विद्यते, इति   
कथं शिवस्यापि प्रमात्रन्तरवन्मेयता भवेत् -- इत्यर्थः ॥ ११३ ॥  

ननु परप्रकाशत्वेनैव सर्वेषां प्रकाशः सिद्ध्येदिति किं   
स्वप्रकाशत्वेनाप्यभ्युपगतेन ? -- इत्याशङ्क्याह ↓   


स्वप्रकाशेऽत्र कस्मिंश्चिदनभ्युपगते सति ॥ १०-११४ ॥  

अप्रकाशात्प्रकाशत्वे ह्यनवस्था दुरुत्तरा ।  
ततश्च सुप्तं विश्वं स्यान्न चैवं भासते हि तत् ॥ १०-११५ ॥  


अप्रकाशादेव प्रकाशेऽभ्युपगम्यमाने प्रमात्रन्तरकल्पना न विरमेदिति   
मूलक्षतिकारिणी व्यक्तमनवस्था पतेत् येन न किञ्चिदपि प्रकाशेतेति   
मूर्छितप्रायमेव विश्वं स्यात्, प्रसङ्गविपर्ययपर्यवसायितामेव चास्य   
प्रसङ्गस्य प्रतिपादयति न चैवमित्यादिना ॥ ११५ ॥  

ननु भासते चेद्विश्वं तर्हि "प्रथमस्य तथाभावे प्रद्वेषः   
किन्निबन्धनः । इति भङ्ग्या तस्यैव स्वप्रकाशत्वमस्तु किमवान्तरेण?   - इत्याशङ्क्याह --   


अन्याधीनप्रकाशं हि तद् भात्यन्यस्त्वसौ शिवः ।  


अन्यमेव हि प्रमातारमपेक्ष्य विश्वं प्रकाशते न तु स्वत इति तदधीन   
एवास्य प्रकाशः, अन्यश्च प्रमाता शिव एवेत्युपपादितं प्राग्बहुशः ।   
स एव च स्वप्रकाश इत्यभ्युपेतमन्यथा हि न किञ्चिच्चकास्यात् ॥   
तदादिसिद्धत्वादस्य न साधकेन प्रमाणेन किञ्चित्कृतम् -- इत्याह --   


इत्यस्य स्वप्रकाशत्वे किमन्यैर्युक्तिडम्बरैः ॥ १०-११६ ॥  

मानानां हि परो जीवः स एवेत्युक्तमादितः ।  


प्रत्युत प्रमाणानां तदधीना सिद्धिरित्यादितः प्रथमाह्निक   
एवोपपादितम् -- इत्यर्थः । यदुक्तं तत्र --    

"प्रकाशो नाम यश्चायं सर्वत्रैव प्रकाशते ।  
अनपह्ववनीयत्वात्किं तस्मिन्मानकल्पनैः ॥  

प्रमाणान्यपि वस्तूनां जीवितं यानि तन्वते ।  
तेषामपि परो जीवः स एव परमेश्वरः ॥" (१।५५)   

इति ॥ ११६ ॥   

ननु शकृद्विभातोऽयमात्मा" इत्याद्युपदेशान्यथानुपपत्या   
स्वप्रकाशेऽपि शिवे वेद्यत्वमस्ति, इति कथमुक्तम् न मेयः शिवः" इति? -- इत्याशङ्क्याह --   


नन्वस्ति स्वप्रकाशेऽपि शिवे वेद्यत्वमीदृशः ॥ १०-११७ ॥  

उपदेशो(श्यो)पदेष्टृत्वव्यवहारोऽन्यथा कथम् ।  


ईदृश इति सकललोकसाक्षिकश्चिरतरनिरूढः -- इत्यर्थः ॥ ११७ ॥   

एतदेवाभ्युपगम्य विशेषयति --   


सत्यं स तु तथा सृष्टः परमेशेन वेद्यताम् ॥ १०-११८ ॥  

नीतो मन्त्रमहेशादिकक्ष्यां समधिशाय्यते ।  


एवमेतत् किन्तु	  

"…बन्धात्यात्मानमात्मना" ।  

इति भङ्ग्या स्वस्वातन्त्र्यात्परमेश्वरेण स शिवस्तथोपदेश्यत्वेन   
सृष्टत्वाद्वेद्यतां नीतः सन्मन्त्रमहेश्वरादिदशाधिशायी   
सम्पाद्यते -- इत्यर्थः ॥ ११८ ॥  

नन्वेवं शिवस्वरूपमेव प्रत्यवमृष्टं न स्यादिति तत्र क्रियमाणमपि   
भावनादि व्यर्थमेव? -- इत्याशङ्क्याह --   


तथाभूतश्च वेद्योऽसौ नानवच्छिन्नसंविदः ॥ १०-११९ ॥  

पूर्णस्य वेद्यता युक्ता परस्परविरोधतः ।  


एवं मन्त्रमहेश्वरादिदशाधिशायित्वादसौ शिवो वेद्योऽपि   
तथाभूतोऽनवच्छिन्नपूर्णसंविदात्मकः शिव एव -- इत्यर्थः । न   
ह्येवंविधेऽस्मिन्वेद्यत्वं न्याय्यं जाड्याजाड्ययोरेकत्र विरोधात् ॥ ११९   
॥  

ननु यद्येवं वेद्यरूपोऽपि शिव एव तत्कथं   
तथाभावाविशेषात्तृणपर्णादावपि शिवभावना न फलेत् ? --   
इत्याशङ्क्याह --   


तथा वेद्यस्वभावेऽपि वस्तुतो न शिवात्मताम् ॥ १०-१२० ॥  

कोऽपि भावः प्रोज्झतीति सत्यं तद्भावना फलेत् ।  


कोऽपीति तृणपर्णपाषाणादिरपि -- इत्यर्थः । यदभिप्रायेणैव --   

"तृणात्पर्णाच्च पाषाणात्काष्ठात्कुड्यात्स्थलाज्जलात् ।  
उद्गच्छ गच्छ मे त्राणं विभो क्व नु न ते स्थितिः ॥"  

इत्याद्याचार्यैरुक्तम् ॥ १२० ॥  

नचैतदागमेष्वपि असिद्धतयैवोक्तमपि तु अत एव न्यायात् -- इत्याह --   


श्रीपूर्वशास्त्रे तेनोक्तं शिवः साक्षान्न भिद्यते ॥ १०-१२१ ॥  


नन्वत्र "शिवो न भिद्यते" इति भेदनिषेध एवोक्तो न तु तस्यैव   
भूमिकान्तरप्राप्त्या भेदः? -- इत्याशङ्क्याह --   


साक्षात्पदेनायमर्थः समस्तः प्रस्फुटीकृतः ।  


एवं न्यूनसङ्ख्यानिरासेन पाञ्चदश्याद्युपदिष्टम् । इदानीं तदेव   
यथासम्भवशङ्कापुरःसरमधिकसङ्ख्यानिरासेन द्रढयितुमाह --    


नन्वेकरूपतायुक्तः शिवस्तद्वशतो भवेत् ॥ १०-१२२ ॥  

त्रिवेदतामन्त्रमहानाथे कात्र विवादिता ।  


क्वान्यत्र विवादिता ? इत्याशङ्क्याह --   


महेश्वरेशमन्त्राणां तथा केवलिनोर्द्वयोः ॥ १०-१२३ ॥  

अनन्तभेदतैकैकं स्थिता सकलवत्किल ।  


सकलवदिति तस्य देहादेरारभ्य सर्वं भिन्नं येन सन्तानभेदः ॥   
१२३ ॥  

अत एवाह ↓   


ततो लयाकले मेये प्रमातास्ति लयाकलः ॥ १०-१२४ ॥  

अतस्त्रयोदशत्वं स्यादित्थं नैकादशात्मता ।  
विज्ञानाकलवेद्यत्वेऽप्यन्यो ज्ञानाकलो भवेत् ॥ १०-१२५ ॥  

माता तदेकादशता स्यान्नैव तु नवात्मता ।  
एवं मन्त्रतदीशानां मन्त्रेशान्तरसम्भवे ॥ १०-१२६ ॥  

वेद्यत्वान्नव सप्त स्युः सप्त पञ्च तु ते कथम् ।  


इत्थं लयाकलादीनामानन्त्यात् । मन्त्रेशेतिशब्देन मन्त्रेश्वराः, तेन   
मन्त्रान्तराणामीशान्तराणां च सम्भव इति । तत्र सकलस्य   
सकलान्तरवेद्यत्वे मौलस्य सशक्तिकस्य प्रमातृसप्तकस्यैव   
भावात्पाञ्चदश्यमेव, सकलस्य च स्वरूपीभावे लयाकलादेः   
सशक्तिकस्य प्रमातृषट्कस्य भावात् त्रायोदश्यमेवेति नास्ति विवादः ।   
लयाकलस्य तु लयाकलान्तरवेद्यत्वे प्रमातृणां तादवस्थ्यात्   
त्रायोदश्यमेव स्यात्, विज्ञानाकलादेश्च   
विज्ञानाकलान्तरादिवेद्यत्वेऽपि अनेनैव न्यायेन प्रतिप्रमातृ   
भेदद्वयमधिकीभवेदिति कथमुक्तम्  

"…ॠउद्रवत्प्रलयाकलः ।  
तद्वन्मायापि विज्ञेया नवधा ज्ञानकेवलाः ॥  

मन्त्राः सप्तविधास्तद्वत्पञ्चधा मन्त्रनायकाः । (मा। वि। २।६)   

इति ? ॥ १२६ ॥  

एतच्चाभ्युपगम्य प्रतिविधत्ते --   


उच्यते सत्यमस्त्येषा कलना किन्तु सुस्फुटः ॥ १०-१२७ ॥  

यथात्र सकले भेदो न तथा त्वकलादिके ।  


ननु कोऽसौ सुस्फुटः सकले भेदो यः प्रलयाकलादौ नास्ति? --   
इत्याशङ्क्याह --   


अनन्तावान्तरेदृक्षयोनिभेदवतः स्फुटम् ॥ १०-१२८ ॥  

चतुर्दशविधस्यास्य सकलस्यास्ति भेदिता ।  


ईदृक्षेति प्रत्यक्षोपलक्ष्यमाणः । भेदितेति देवमनुष्यादिभेदवत्त्वम्   - इत्यर्थः ॥ १२८ ॥   

ननु प्रबुद्धसंस्काराः प्रलयाकला एव तथा तथा सकलीभवन्तीति   
सर्वत्रैवोक्तम्, तत्तेषामेव यो भेदो नास्ति स कथं सकलानामपि स्यात्   
? -- इत्याशङ्क्याह --   


लयाकले तु संस्कारमात्रात्सत्यप्यसौ भिदा ॥ १०-१२९ ॥  

अकले न विशेषाय सकलस्यैव युज्यते ।  


संस्कारमात्रेण सतोऽपि भेदस्य विशेषायोगे   
विशेषणद्वारेणाकलत्वं हेतुः, प्रलयाकलस्य हि न   
किञ्चिच्चेतितवानहम्" इति अपवेद्यत्वे, शुखमहमस्वाप्सम्" इति सवेद्यत्वेऽपि   
यत्र बाह्यार्थवेदनमपि नास्ति तत्र का वार्ता प्रमात्रन्तरवेदने येन   
त्रायोदश्यं स्यात् ॥ १२९ ॥  

विज्ञानाकलादीनां पुनः संस्कारमात्ररूपोऽपि भेदो नास्ति ↓ इत्याह   -   


विज्ञानकेवलादीनां तावत्यपि न वै भिदा ॥ १०-१३० ॥  

शिवस्वाच्छन्द्यमात्रं तु भेदायैषां विजृम्भते ।  


तेषां हि शुद्धबोधाद्येकरूपत्वेऽपि   
परमेश्वरस्वातन्त्र्यविजृम्भामात्ररूप एव पारस्परिको भेद इत्युक्तम् ↓   

"शिवस्वाच्छन्द्यमात्रं तु भेदायैषां विजृम्भते ।"   

इति यदुक्तम् --   

"बोधादिलक्षणैक्येऽपि येषामन्योन्यभिन्नता ।  
तथेश्वरेच्छाभेदेन ते च विज्ञानकेवलाः ॥" (रि। प्र। ३।२।७)   

इति । अतश्च शुद्धबोधाद्येकरूपत्वाद् विज्ञानाकलादीनां यत्रैवं   
भेदो नास्ति तत्र का वार्ता यथोत्तरं पूर्णदृक्रियायोगिनां   
मन्त्रमन्त्रेश्वरमन्त्रमहेश्वराणामित्येतत्स्वकण्ठेन नोक्तम् । अतश्च   
सकलात्प्रलयाकलादीनामेवं विशेषः -- इति नात्र प्रलयाकलादेः   
प्रलयाकलान्तरादिवेद्यत्वमस्तीति न सङ्ख्यायामेवमाधिक्यं   
भगवानुपादिशत् ॥१३०॥  

तदाह ↓   


इत्याशयेन सम्पश्यन्विशेषं सकलादिह ॥ १०-१३१ ॥  

लयाकलादौ नोवाच त्रायोदश्यादिकं विभुः ।  
इयता भावधर्मवेद्यतामूलं पाञ्चदश्याद्युपपादितम् ॥ १०-१३१ ॥  


अधुना तु तदेव घटयितुं प्रलयाकलविज्ञानाकलापेक्षया   
तन्मूलभूता वेद्यतैव नास्ति? -- इत्याशङ्कते ↓   


नन्वस्तु वेद्यता भावधर्मः किन्तु लयाकलौ ॥ १०-१३२ ॥  

मन्वाते नेह वै किञ्चित्तदपेक्षा त्वसौ कथम् ।  


प्रलयाकलविज्ञानाकलौ हि   
प्रसुप्तभुजगशून्यसमाधिस्थयोगिप्रायत्वान्न किञ्चिज्जानीतः, -- इति   
तयोर्वेदितृत्वमेव नास्तीत्याश्चर्यं तदपेक्षयापि कथङ्कारं वेद्यता   
भावधर्मः स्यात् ? ॥ १३२ ॥   

एतदेव प्रतिविधत्ते --   


श्रूयतां संविदैकात्म्यतत्त्वेऽस्मिन्संव्यवस्थिते ॥ १०-१३३ ॥  

जडेऽपि चितिरस्त्येव भोत्स्यमाने तु का कथा ।  
स्वबोधावसरे तावद्भोत्स्यते लयकेवली ॥ १०-१३४ ॥  

द्विविधश्च प्रबोधोऽस्य मन्त्रत्वाय भवाय च ।  


संविदद्वैतपरमार्थे हि अस्मिन्दर्शने यत्र नीलसुखादिर्जडोऽपि   
चेतनस्तत्र प्रबुभुत्सौ प्रलयाकलादौ प्रमातरि का वार्तेति   
प्रलयाकलविज्ञानाकलयोरस्त्येव वेदितृत्वं येन वेद्यतापि भावधर्मो   
भवेत् ॥ १३४ ॥  

ननु यद्येवं तत्कदा कस्य बोधः ? -- इत्याशङ्क्याह --   


भावनादिबलादन्यवैष्णवादिनयोदितात् ॥ १०-१३५ ॥  

यथास्वमाधरौत्तर्यविचित्रात्संस्कृतस्तथा ।  
लीनः प्रबुद्धोः मन्त्रत्वं तदीशत्वमथैति वा ॥ १०-१३६ ॥  

स्वातन्त्र्यवर्जिता ये तु बलान्मोहवशीकृताः ।  
लयाकलात्स्वसंस्कारात्प्रबुध्यन्ते भवाय ते ॥ १०-१३७ ॥  


तथेति यथास्वमाधरौत्तर्येणैव-इत्यर्थः । वैष्णवादिनयानां च   
यथास्वमाधरौत्तर्यं पूर्वमेव वितत्य निर्णीतमिति नेहायस्तम् ।   
तदुक्तं प्राक् --   

"ये पुनः कर्मसंस्कारहान्यै प्रारब्धभावनाः ।  
भावनापरिनिष्पत्तिमप्राप्य प्रलयं गताः ॥  

महान्तं ते तथान्तःस्थभावनापाकसौष्ठवात् ।  
मन्त्रत्वं प्रतिपद्यन्ते चित्राच्चित्रं च कर्मतः ॥"" (९।१४१)   

इति । स्वातन्त्र्यवर्जिता इति   
वैष्णवादिनयान्तरोदितभावनाद्यनुष्ठानशक्तिशून्याःइत्यर्थः ।   
अत एवोक्तम् -- "बलान्मोहवशीकृता" इति ॥ १३७ ॥  

न केवलं प्रलयाकल एव द्विधा बुद्ध्यते यावद्विज्ञानाकलोऽपि --   
इत्याह --   


ज्ञानाकलोऽपि मन्त्रेशमहेशत्वाय बुध्यते ।  
मन्त्रादित्वाय वा जातु जातु संसृतयेऽपि वा ॥ १०-१३८ ॥  


मन्त्रादित्वायेत्यादिशब्दान्न शिवत्वायापीति विशेषयति --   
मन्त्रेशमहेशत्वायेति । ईशाः मन्त्रेश्वराः ॥ १३८ ॥   

ननु विज्ञानाकलस्य  

निष्कर्मा हि स्थिते मूलमलेऽप्यज्ञाननामनि ।  
वैचित्र्यकारणाभावान्नोर्ध्वं सरति नाप्यधः ॥  

केवलं पारिमित्येन शिवाभेदमसंस्पृशन् ।  
विज्ञानकेवली प्रोक्तः शुद्धविज्ञानसंस्थितः ॥  

स पुनः शाम्भवेच्छातः शिवाभेदं परामृशन् ।  
क्रमान्मन्त्रेशतन्नेतृरूपो याति शिवात्मताम् ॥" (९ ।९३)  

इत्यादिप्रागुक्तयुक्त्या मन्त्रमन्त्रेश्वरमन्त्रमहेश्वरत्वायाभिधीयतां   
प्रबोधः, कथं पुनः संसृतयेऽपि जातु बुद्ध्यते इत्युक्तम् ? --   
इत्याशङ्क्याह --   


अवतारो हि विज्ञानियोगिभावेऽस्य भिद्यते ।  


विज्ञानाकलस्य हि अस्मद्दर्शनानुसारं विज्ञानित्वेन योगित्वेन   
चावतारान्नेतरवत्संसृतिः -- इत्युक्तम् -- "अवतारोऽस्य भिद्यते" इति ॥   
एवमस्योपपादितं प्रबोधं संवादयति --   


उक्तं च बोधयामास स सिसृक्षुर्जगत्प्रभुः ॥ १०-१३९ ॥  

विज्ञानकेवलानष्टाविति श्रीपूर्वशासने ।  


तदुक्तं तत्र ↓   

स सिसृक्षुर्जगत्सृष्टेरादावेव निजेच्छया ।  
विज्ञानकेवलानष्टौ बोधयामास पुद्ग्लान् ॥" (मा। वि। १।१९)   

इति ॥ १३९ ॥  

नन्वप्रबुद्धयोस्तावल्लयाकलयोर्वेदितृत्वं नास्तीत्यविवादः, प्रबुद्धौ   
च तौ सकलमन्त्रादिरूपतां प्राप्नुतः, -- इति तदपेक्षयैव तदा   
वेद्यता भावधर्मः स्यान्न लयाकलापेक्षयेत्येवमपि   
पाञ्चदश्यादिक्रमो विघटेत ? -- इत्याशङ्क्याह --   


अतः प्रभोत्स्यमानत्वे यानयोर्बोधयोग्यता ॥ १०-१४० ॥  

तद्वलाद्वेद्यतायोग्यभावेनेवात्र वेद्यता ।  


अतः समनन्तरोक्तान्न्यायादनयोः प्रलयाकलविज्ञानाकलयोः   
प्रभोत्स्यमानत्वे प्रबुभुत्सुदशायां समनन्तरमेव   
वेदितृत्वस्यावश्यमभिव्यक्तेर्या बोधे योग्यता पात्रत्वं तदपेक्षया च   
योग्यतारूपतैव वेद्यतापि धरादौ सम्म्भवतीति को नामात्र   
विघटनावकाशः ॥ १४० ॥  

एतदेव निदर्शयति ↓   


तथाहि गाढनिद्रेऽपि प्रियेऽनाशङ्कितागताम् ॥ १०-१४१ ॥  

मां द्रक्ष्यतीति नाङ्गेषु स्वेषु मात्यभिसारिका ।  


प्रियस्य गाढनिद्रामूढत्वाद्भाविनीमपि स्वात्मनि तद्वेद्यतां   
सम्भाव्याभिसारिकाया एवं सम्मदातिशय इत्यस्य निद्रितत्वेऽपि   
भावबोधसम्बन्धनिबन्धनात्मिकया योग्यतया वेदितृत्वमस्ति   
येनैवमुक्तम् ॥ १४१ ॥   

एतदेव प्रकृते योजयति --   


एवं शिवोऽपि मनुते एतस्यैतत्प्रवेद्यताम् ॥ १०-१४२ ॥  

यास्यतीति सृजामीति तदानीं योग्यतैव सा ।  
वेद्यता तस्य भावस्य भोक्तृता तावती च सा ॥ १०-१४३ ॥  

लयाकलस्य चित्रो हि भोगः केन विकल्प्यते ।  


एतस्य लयाकलादेरेतद्भावजातं स्वबोधावसरे प्रकर्षेण न   
त्विदानीमिव योग्यतामात्रेण वेद्यतां यास्यतीति, अतो   
हेतोर्ग्राह्यग्राहकरूपतया परस्परानुरूपं युगलमिदं निर्मिणोमि   
इत्येवं भगवान् शिवोऽपि परामृशतीति, तदानीं   
प्रलयाकलाद्यवस्थायां योग्यतयैव वेद्यता भावधर्मः -- इत्यर्थः   
। ननु वेद्यता भावस्यौषचारिकी मुख्या वा योग्यतामात्रेण भवतु   
नाम, वेदितृता कथमेवं भवेत्, सा हि भोक्तृता भोगश्च   
सुखदुःखाद्यनुभवः, इति तदभावे लयाकलादौ वेदितृता तदपेक्षा   
च वेद्यतापि कथं तिष्ठेताम् ? -- इत्याशङ्क्याह -- भोक्तृतेत्यादि ।   
तावतीति   
सुखदुःखाद्यनुभवरूपप्ररोहावस्थाविलक्षणयोग्यतामात्ररूपैव --   
इत्यर्थः । ननु किमिदमपूर्वं परिभाष्यते   
भाविभोगसम्बन्धनिबन्धना भोक्तृतेति, नहि भावनास्थविरभावेन   
बालोऽपि स्थविर इत्यनुपचरितं युज्यते वक्तुम्? -- इत्याशङ्क्याह -- चित्रो   
हीत्यादि । भोगो हि देशकालावस्थास्वालक्षण्यादिवैचित्र्येण नानाविधो   
भोक्तृणां व्यवतिष्ठते, यथा स्फुट एव सुखदुःखाद्यनुभवो भोग   
इति न नियन्तुमुचितमस्फुटेऽपि तथाभावात् । एवं   
भावितायामस्फुटतरेऽपि योग्यतामात्रेण भवेदेव   
भोगव्यवहारस्तत्तद्भोक्त्रौचित्येन तथा तथा भोगोपपत्तेः ॥ १४३ ॥  

तदेव दर्शयति ↓   


यथा यथा हि संवित्तिः स हि भोगः स्फुटोऽस्फुटः ॥ १०-१४४ ॥  

स्मृतियोग्योऽप्यन्यथा वा भोग्यभावं न तूज्झति ।  


यथा यथेति स्फुटत्वेनास्फुटत्वेन वा अन्यथा वापीति ।   
अपिर्भिन्नक्रमः । अन्यथेति   
स्फुटत्वान्मार्गगमनादावविमृष्टदृष्टतृणशर्करादिवत्स्मर्तुमयोग्य्  
अः -- इत्यर्थः ॥ १४४ ॥  

अत्रैव दृष्टान्तयति --   


गाढनिद्राविमूढोऽपि कान्तालिड्गितविग्रहः ॥ १०-१४५ ॥  

भोक्तैव भण्यते सोऽपि मनुते भोक्तृतां पुरा ।  


भण्यते इति लोकैः । सोऽप्यर्थात्प्रबुद्धः । पुरेति   
गाढमूढदशायामपि -- इत्यर्थः ॥ १४५ ॥   

न केवलं मूढदशायामेव योग्यतामात्रेण भोक्तृभोग्यभावो   
भवेद्यावदमूढदशायामपि -- इत्याह --   


उत्प्रेक्षामात्रहीनोऽपि काञ्चित्कुलवधूं पुरः ॥ १०-१४६ ॥  

सम्भोक्ष्यमाणां दृष्ट्वैव रभसाद्याति सम्मदम् ।  



उत्प्रेक्षेति कुलवधूविषयः सङ्कल्पः ।   
सम्भोक्ष्यमाणामित्यदृष्टवशात्करिष्यमाणसम्भोगाम् -- इत्यर्थः ।   
अत एव रभसादवलोकनसमनन्तरमेव आवेगवता भिलाषेण लब्धलाभ   
इव सम्मदं सम्भोगसमुचितामानन्दमयतामियाद्येनास्य भोक्तृभावो   
भवेत् ॥ १४६ ॥  

ननु सम्भुज्यमानापि कुलवधूर्यदि योग्यतामात्रेण कञ्चित्प्रति भोग्या   
तदविशेषात्सर्वान्प्रत्येवास्तु? -- इत्याशङ्क्याह --    


तामेव दृष्ट्वा च तदा समानाशयभागपि ॥ १०-१४७ ॥  

अन्यस्तथा न संवित्ते कमत्रोपलभामहे ।  


तदेत्येकतरसम्मदावसरे -- इत्यर्थः । समानाशयभागपीति तेनैव   
भोक्ता सदृशरागादिवासनोऽपि -- इत्यर्थः ॥ १४७ ॥   

ननु कारणाविशेषेऽपि कार्यं क्वचिदेव नान्यत्रेति   
निर्हेतुककार्यनियमवादिन एवोपालभ्याः? -- इत्याशङ्क्य   
दृष्टान्तदृशोपपादयति --   


लोके रूढमिदं दृष्टिरस्मिन्कारणमन्तरा ॥ १०-१४८ ॥  

प्रसीदतीव मग्नेव निर्वातीवेतिवादिनि ।  


दृष्टिरित्यादिवादिनि लोके इदं रूढमिति समन्वयः, इदमिति   
कारणाविशेषेऽपि क्वचिदेव कार्यमिति, कारणमन्तरेति   
प्रसिद्धकारणाभावेन -- इत्यर्थः, तेन   
दृष्टकारणसामग्र्यविशेषेऽपि अदृष्टवशात्क्वचिदेव   
दृष्टिप्रसादादिलक्षणो भोगो भवेदित्यमूढदशायामपि योग्यतया   
भोक्तृभोग्यभावदर्शनाल्लयाकलादीनामपि तथाभावोपपत्तेः सिद्धः   
पाञ्चदश्यादिभेद इति ॥ १४८ ॥  

उपसंहरति ↓   


इत्थं विस्तरतस्तत्त्वभेदोऽयं समुदाहृतः ॥ १०-१४९ ॥  


नन्वेकैव धरा सकलादिभिरैकैकध्येन द्विकत्रिकादिक्रमात्साहित्येन वा   
वेद्यत इति कथं पाञ्चदश्यादेरप्याधिक्यं न स्यात्? -- इत्याशङ्क्याह   -   


शक्तिशक्तिमतां भेदादन्योन्यं तत्कृतेष्वपि ।  
भेदेष्वन्योन्यतो भेदात्तथा तत्त्वान्तरैः सह ॥ १०-१५० ॥  

भेदोपभेदगणनां कुर्वतो नावधिः क्वचित् ।  


एवं च भुवनादेरपि वैचित्र्यमवतिष्ठते, -- इत्याह --   


तत एव विचित्रोऽयं भुवनादिविधिः स्थितः ॥ १०-१५९ ॥  


तदुक्तम् ↓   

"भेदः प्रकथितो लेशादनन्तो विस्तरादयम् ।  
एवं भुवनमालापि भिन्ना भेदैरिमैः स्फुटम् ॥" (मा। वि। २।८)   

इति ॥ १५९ ॥  

वैचित्र्यमेवात्र दर्शयति --   


पार्थिवत्वेऽपि नो साम्यं रुद्रवैष्णवलोकयोः ।  
का कथान्यत्र तु भवेद्भोगे वापि स्वरूपके ॥ १०-१५२ ॥  


यत्र समानेऽपि पार्थिवत्वे रौद्रे वैष्णवे च लोके   
भोगस्वरूपयोर्वैचित्र्यमस्ति, ततोऽन्यत्र पार्थिवा(दा)प्याद्यात्मनि   
भुवनादौ तयोः का वार्तेत्युक्तम् -- "का कथान्यत्र तु भवेत्" इति ॥ १५२   
॥   

ननूच्यतां विस्तारो येन भुवनादावेवं वैचित्र्यम् ? -- इत्याशङ्क्याह --   


स च नो विस्तरः साक्षाच्छक्यो यद्यपि भाषितुम् ।  
तथापि मार्गमात्रेण कथ्यमानो विविच्यताम् ॥ १०-१५३ ॥  


एवमत्र शक्तिशक्तिमतां भेदादित्यादिना ग्रहणवाक्येनासूत्रितो   
भेदोपभेदात्मा विस्तरस्तावद्दिङमात्रेणाभिधीयते ॥ १५३ ॥   

तत्र शक्तिशक्तिमतां मौलश्चतुर्दशविधः समनन्तरमेवोक्तोऽन्योन्यं   
च तेषां भेदादवान्तरमपि भेदजातं भवेत् -- इत्याह --   


सप्तानां मातृशक्तीनामन्योन्यं भेदने सति ।  
रूपमेकान्नपञ्चाशत्स्वरूपं चाधिकं ततः ॥ १०-१५४ ॥  


एकान्नपञ्चाशदिति, सप्तानां सकलादिप्रमातृशक्तीनां ताभिरेव   
सप्तभि रगुणनात् ॥ १५४ ॥   

नन्वन्यसम्बन्धिनी शक्तिः कथमन्यं भिन्द्यात्, न हि   
पटस्यातानवितानवत्त्वेन घटस्तथा स्यात् ? -- इत्याशङ्क्याह --   


सर्वं सर्वात्मकं यस्मात्तस्मात्सकलमातरि ।  
लेयाकलादिशक्तीनां सम्भवोऽस्त्येव तत्त्वतः ॥ १०-१५५ ॥  


नन्वेवं वस्तुतः सम्भवेत् किन्तु न तथा संलक्ष्यते ? --   
इत्याशङ्क्याह --   


स त्वस्फुटोऽस्तु भेदांशं दातुं तावत्प्रभुर्भवेत् ।  


वस्तुवृत्तमधिकृत्य हि भेदोपदर्शनमिहोपक्रान्तम् -- इत्याशयः ॥  

एवं शक्तिमतामन्योन्यं भेदने सति एकोनपञ्चाशदात्मनामपि   
भेदानां तत्कृतेष्वपि भेदेष्वन्योऽन्यतो   
भेदादित्यासूत्रितमनेकप्रकारत्वं भवेत् -- इत्याह --   


तेषामपि च भेदानामन्योऽन्यं बहुभेदता ॥ १०-१५६ ॥  


अन्योऽन्यमित्यर्थाद्भेदने सति, बहुभेदतेति एकोनपञ्चाशत   
एकोनपञ्चाशता गुणनादेकोत्तरचतुर्विशतिशतप्रकारता -- इत्यर्थः   
॥ १५६ ॥   

तत्त्वान्तरैः सहेत्युक्तं विभजति --   


मुख्यानां भेदभेदानां जलाद्यैर्भेदने सति ।  
मुख्यभेदप्रकारेण विधेरानन्त्यमुच्यते ॥ १०-१५७ ॥  


मुख्यानां भेदभेदानामित्येकोनपञ्चाशदूर्पाणामुपभेदानाम् --   
इत्यर्थः । अमुख्यानां पुनरेषामेवं गुणने भेदविधेरानन्त्ये का   
वार्ता इत्युक्तं स्यात् । भेदने सतीति -- एकद्वित्रादिक्रमेण ।   
मुख्यभेदप्रकारेणेति -- मुख्यस्य चतुर्दशविधस्य भेदस्य प्रकारेण   
तद्वत् -- इत्यर्थः । अनेन मुख्यभेदानामपि धरादेरेकद्वित्रादिक्रमेण   
भेदने भेदविधेरानन्त्यमपि भवेदित्यनुवादाद्विधिः ॥ १५७ ॥  

न केवलमेषां वैचित्र्यं यावत्प्रकारान्तरेणापि -- इत्याह --   


सकलस्य समुद्भूताश्चक्षुरादिस्वशक्तयः ।  
न्यग्भूताश्च प्रतन्वन्ति भेदान्तरमपि स्फुटम् ॥ १०-१५८ ॥  


यद्यपि   

शकलस्य प्रमाणांशो योऽसौ विद्याकलात्मकः ।  
सामान्यात्मा स शक्तित्वे गणितो न तु तद्भिदः ॥" (१०।१२)  

इति प्रागुक्तम्, तथापि सामान्यस्य   
विशेषाविनाभावित्वाच्चक्षुरादिशक्तीनामप्यत्रावश्यभावी सम्भव   
इत्युक्तं सकलस्य चक्षुरादिशक्तयः समुद्भूता न्यग्भूताश्च   
भेदान्तराधानं कुर्वन्तीति ॥ १५८ ॥   

एतदेव लयाकलादीनामप्यतिदिशति --   


एवं लयाकलादीनां तत्संस्कारपदोदितात् ।  
पाटवात्प्रक्षयाद्वापि भेदान्तरमुदीर्यते ॥ १०-१५९ ॥  


तत्संस्कारेति तासां चक्षुरादिशक्तीनां संस्कारो वासना --   
इत्यर्थः । लयाकलस्यापि सकलवद्विद्याकलात्मिकैव शक्तिः, किन्तु   
संस्काररूपतया तस्यास्तथा न स्फुटत्वम् । यदुक्तम् --   

"लयाकलस्य मानांशः स एव परमस्फुटः ।" (१०।१३)   

इति ॥ १५९ ॥  

ननु चक्षुरादिशक्तीनां यद्युद्भवतिरोभावौ तद्वेद्यतायाः   
किमायातं येनैवं भेदान्तरोदयः स्यात् ? -- इत्याशङ्क्याह --   


न्यक्कृतां शक्तिमास्थायाप्युदासीनतया स्थितिम् ।  
अनाविश्येव यद्वेत्ति तत्रान्या वेद्यता खलु ॥ १०-१६० ॥  

आविश्येव निमज्येव विकास्येव विघूर्ण्य च ।  
विदतो वेद्यतान्यैव भेदोऽत्रार्थक्रियोचितः ॥ १०-१६१ ॥  


अनाविश्येव तृणशर्करादिन्यायेन उत्तानतया -- इत्यर्थः । आविश्येव   
इत्यादौ यथोत्तरमपकर्षः । आवेशो हि तन्मयीभावः,   
निमज्जनमासङ्गात्मा तदन्तःप्रवेशः, विकासस्तदौत्सुक्येन प्रसरणम्,   
विघूर्णनं तदौन्मुख्येनोच्छलनात्मकं स्पन्दनम्, विदत इति   
उद्रिक्तस्वशक्तेः -- इत्यर्थः । ननु   
फलाविशेषाद्वचनमात्रसारेणामुना भेदेन कोऽर्थः ? --   
इत्याशङ्क्योक्तम् -- "भेदोऽत्रार्थक्रियोचितः" इति । अनुद्भूतशक्तिकस्य हि   
दृष्टमप्यदृष्टमिव न तथा निर्वृतिं पुष्येत्, उद्भ्ररूतशक्तेः   
पुनरासज्य विषयं पश्यतः परश्चमत्कारातिशयो   
भवेदित्यर्थक्रियाकृत एवायं भेदः किमुच्यते वचनमात्रसार इति ॥   
१६१ ॥  

तदेवान्वयव्यतिरेकगर्भं दृष्टान्तद्वारेण द्रढयति --   


अन्यशक्तितिरोभावे कस्याश्चित्सुस्फुटोदये ।  
भेदान्तरमपि ज्ञेयं वीणावादकदृष्टिवत् ॥ १०-१६२ ॥  


वीणावादकस्य हि दृगादिशक्तिन्यग्भावे श्रोत्रशक्तेरेवोद्भवः ॥ १६२   
॥  

शक्तेश्च तिरोभावोद्भवौ विभजति --   


तिरोभावोद्भवौ शक्तेः स्वशक्त्यन्तरतोऽन्यतः ।  
चेत्यमानादचेत्याद्वा तन्वाते बहुभेदताम् ॥ १०-१६३ ॥  


क्वचिद्धि चक्षुरादिशक्तेः   
स्वयमवधानानवधानाभ्यामुद्भवतिरोभावौ, क्वचिच्च   
वीणावादकस्येव श्रोत्रादिशक्त्यन्तरात्, क्वचिच्चान्यतो मन्त्रौषधादेः,   
सर्वं चैतच्चेत्यमानमचेत्यमानं वेति भेदानामानन्त्यम् ॥ १६३ ॥  

एतच्च भेदजातं धरादिगतैकैकभावादिप्रकारेणापि प्रथमं   
तावद्योज्यम् -- इत्याह --   


एवमेतद्धरादीनां तत्त्वानां यावती दशा ।  
काचिदस्ति घटाख्यापि तत्र सन्दर्शिता भिदः ॥ १०-१६४ ॥  


तत्रेति एकघटाख्यदशायाम्, एवमनेकदशावति तत्त्वे पुनः कियन्तो   
भेदा, -- इति को नाम वक्तुं शक्नुयात् -- इत्याशयः ॥ १६४ ॥  

ननु यन्नामेदं शक्तेरुद्भवतिरोभावाद्युक्तं तत्प्रमातुरतिशयो   
नान्यस्येति कथमेवम्भेदभिन्नत्वं घटादेर्वेद्यस्यार्थस्य स्यात् ? --   
इत्याशङ्क्याह --   


अत्रापि वेद्यता नाम तादात्म्यं वेदकैः सह ।  
ततः सकलवेद्योऽसौ घटः सकल एव हि ॥ १०-१६५ ॥  

यावच्छिवैकवेद्योऽसौ शिव एवावभासते ।  
तावदेकशरीरो हि बोधो भात्येव यावता ॥ १०-१६६ ॥  


तत इति वेद्यवेदकयोस्तादात्म्यात तेन यो यत्प्रमातृवेद्योऽर्थः स   
तत्प्रमातृरूप एवेति सिद्धम् । अर्थो हि तत्तत्प्रमातृमय एवेत्युपपादितं   
प्राग् बहुशः । बोधो हि यावता वेद्यवेदकात्मना रूपेण परिस्फुरेत्   
तावता तत्तत्तादात्म्यमय एवाखण्डपरप्रकाशात्मक इति यावत् ।   
तदुक्तम् --   

"यावन्न वेदका एते तावद्वेद्याः कथं प्रिये ।  
वेदकं वेद्यमेकं तु तत्त्वं नास्त्यशुचि ततः ॥"   

इति ॥ १६६ ॥  

एवं धरादौ भावभुवनादिगतत्वेन व्यस्तसमस्ततया   
पाञ्चदश्यमुपपाद्य, तत्त्वाश्रयतयागमगर्भं सामस्त्येनेवाभिधत्ते   -   


अधुनात्र समस्तस्य धरातत्त्वस्य दर्श्यते ।  
सामस्त्य एवाभिहितं पाञ्चदश्यं पुरोदितम् ॥ १०-१६७ ॥  

धरातत्त्वाविभेदेन यः प्रकाशः प्रकाशते ।  
स एव शिवनाथोऽत्र पृथिवी ब्रह्म तन्मतम् ॥ १०-१६८ ॥  

धरातत्त्वगताः सिद्धीर्वितरीतं समुद्यतान् ।  
प्रेरयन्ति शिवेच्छातो ये ते मन्त्रमहेश्वराः ॥ १०-१६९ ॥  


अधुना प्राप्तावसरं समस्तस्य धरातत्त्वस्य पुरोदितं   
व्यस्तसमस्तभेदभिन्नं पाञ्चदश्यं सामस्त्य   
एवावान्तरप्रकारद्वारकवैयस्त्यपरिहारेण दर्श्यते, यतस्तत्तथैव   
प्रक्रान्ते श्रीपूर्वशास्त्रेऽभिहितम् । तत्र तन्मूलभूतं   
प्रमातृसप्तकं तावन्निर्दिशतिधरेत्यादिना । ननु शिवो नाम   
निखिलतत्त्वबृंहणाद् ब्रह्मेत्युच्यते तत्कथं नैयत्येन व्यवतिष्ठताम्   
? -- इत्याशङ्क्योक्तम् -- पृथिवी ब्रह्मेति । यच्छ्रुतिः -- "पृथिव्येवेदं   
ब्रह्म" इति । शिवेच्छात इति तेषामपि ह्यत्र शिवः प्रेरकः --   
इत्यभिप्रायः ॥ १६९ ॥  

के पुनः प्रेर्याः? -- इत्याशङ्क्याह --   


प्रेर्यमाणास्तु मन्त्रेशा मन्त्रास्तद्वाचकाः स्फुटम् ।  
धरातत्त्वगतं योगमभ्यस्य शिवविद्यया ॥ १०-१७० ॥  

न तु पाशवसाङ्ख्यीयवैष्णवादिद्वितादृशा ।  
अप्राप्तधुर्वधामानो विज्ञानाकलताजुषः ॥ १०-१७१ ॥  

तावत्तत्त्वोपभोगेन ये कल्पान्ते लयं गताः ।  
सौषुप्तावस्थयोपेतास्तेऽत्र प्रलयकेवलाः ॥ १०-१७२ ॥  

मन्त्रेशा इति तत्तन्मन्त्रवाच्याः शतरुद्राद्याः ।  


तदुक्तम् ↓   

"प्रेर्यमाणास्तु वाच्यांशभूमिं शक्त्या निवेशिताः ।  
मन्त्रेशाः शतरुद्रादिविरिश्चान्ततया स्थिताः ॥  

शिवस्य नादशक्त्यन्तर्धरासङ्क्षोभसम्भवाः ।  
मन्त्रास्तद्वाचकास्तत्तत्फलदानसमुद्यताः ॥"   

इति । द्वितादृशेति भेददृष्ट्या, अप्राप्तध्रुवधामान इति   
भावनानिष्पत्तिमप्राप्यान्तरा विलयात्, तावदिति धरादेः, लयं गता   
इत्यर्थादप्तत्वादौ, प्रलयादौ हि प्रलयकेवलिनामूर्ध्वोर्ध्वं   
तत्त्वेष्ववस्थानमित्युक्तं प्राक् । सौषुप्तावस्थयोपेता इति   
सुषुप्तावस्थिताः -- इत्यर्थः ॥ १७२ ॥  

ननु प्रलयाकलानां तत्तत्त्वलीनत्वं रूपम्, तच्च   
देहादिप्रमातृसंस्कारसम्भवमात्रात्मनि सौषुप्ते न सम्भवेदिति   
कथङ्कारमेषां तदवस्थोपेतत्वम्? -- इत्याशङ्क्याह --   


सौषुप्ते तत्त्वलीनत्वं स्फुटमेव हि लक्ष्यते ।  
अन्यथा नियतस्वप्नसन्दृष्टिर्जायते कुतः ॥ १०-१७३ ॥  


अन्यथेति तत्तत्त्वलयाभावे -- इत्यर्थः । इह किल जाग्रत इव   
स्वप्नसुषुप्तयोः, स्वप्नस्यापि सुषुप्तादानन्तर्यं नियतमुपलभ्यते, न   
ह्यन्तःकरणबहिष्करणविश्रान्तिमयमिदमनधिशयानः   
स्वप्नपदमास्कन्दतीति स्वप्नावस्थाया नियतपूर्वभावि सौषुप्तं   
कारणम्, कारणानुरूप्येण च कार्योत्पत्या भवितव्यम्,   
तद्यत्तत्त्वविलयसारं सौषुप्तं तत्तत्त्वोचितभावभुवनादिमयी   
स्वप्नसृष्टिर्विभाव्यते, यथा धरालीनस्य   
पर्वतादिरोहणमबादिलीनस्य चोदन्वत्तरणादि ॥ १७३ ॥   

ननु यदि सौषुप्तेऽपि निखिलवेद्यविलयात्मा   
तत्त्वविलयस्तन्नियतवेद्यानुभवसंस्कारलब्धजन्मनः स्मृतेस्तदा   
प्रबुद्धस्य कोऽवसरः ? -- इत्याशङ्क्याह --   


सौषुप्तमपि चित्रं च स्वच्छास्वच्छादि भासते ।  
अस्वाप्सं सुखमित्यादिस्मृतिवैचित्र्यदर्शनात् ॥ १०-१७४ ॥  


चित्रमिति गुणत्रयमयत्वात्, अत एवोक्तं -- स्वच्छास्वच्छादीति । तत्र   
स्वच्छे सत्त्वप्रधाने शुखमहमस्वाप्सम्" इति । अस्वच्छे तमःप्रधाने न   
किञ्चिच्चेतितवानहम्" इति। आदिग्रहणात् स्वच्छास्वच्छे रजःप्रधाने   
"दुःखमहमस्वाप्सम्" इति स्मृतेर्वैचित्र्यम् । तदेतदन्यथानुपपत्त्या   
नायं नियमः, शौषुप्ते निखिलवेद्यविलयः" इति, येन प्रबुद्धस्य   
स्मृतिर्विरुद्ध्येत -- इत्याशयः ॥ १७४ ॥   

न चेदं वाच्यं यत्तूलशयनसुखादिस्पर्शानुभवसमुत्थेयं स्मृतिरिति   - इत्याह --   


यदैव स क्षणं सूक्ष्मं निद्रायैव प्रबुध्यते ।  
तदैव स्मृतिरेषेति नार्थजज्ञानजा स्मृतिः ॥ १०-१७५ ॥  


तदा हि स्यादेतदेवं यदा प्रथमं प्रबोधस्ततः   
सुखाद्यनुभवस्ततस्तदाहितसंस्कारजा प्रबोधोपनिपाते स्मृतिरिति । न   
चात्रैवम्, प्रबोधस्मृत्योरेकक्षणभावित्वात् । तदाह -- "यदैव   
प्रबुद्ध्यत इति तदैव स्मृतिरिति" च ॥ १७५ ॥  

अत एवात्र स्थिरप्रबोधाभावेऽप्यन्तरान्तरा प्रबुद्धस्य   
विद्युदुन्मिषितन्यायेन तथानुभवात्स्मृतिरित्यादि वदन्त उत्पेर्क्षितव्याः   - इत्याह --   


तेन मूढैर्यदुच्येत प्रबुद्धस्यान्तरान्तरा ।  
तूलिकादिसुखस्पर्शस्मृतिरेषेति तत्कुतः ॥ १०-१७६ ॥  


तत्कुत इति निर्हेतुकमेव -- इत्यर्थः ॥ १७६ ॥  


मायाकर्मसमुल्लाससम्मिश्रितमलाबिलाः ।  
धराधिरोहिणो ज्ञेयाः सकला इह पुद्गलाः ॥ १०-१७७ ॥  


मायेत्यादिनैषां त्रिमलबद्धत्वमुक्तम् ॥ १७७ ॥  

एवं प्रमातृसप्तकं निर्दिश्य, सामान्येन तच्छक्तिसप्तकं   
निर्देष्टुमाह ↓   


अस्यैव सप्तकस्य स्वस्वव्यापारप्रकल्पने ।  
प्रक्षोभो यस्तदेवोक्तं शक्तीनां सप्तकं स्फुटम् ॥ १०-१७८ ॥  

शिवो ह्यच्युतचिद्रूपस्तिस्रस्तच्छक्तयस्तु याः ।  
ताः स्वातन्त्र्यवशोपात्तग्रहीत्राकारतावशात् ॥ १०-१७९ ॥  

त्रिधा मन्त्रावसानाः स्युरुदासीना इव स्थिताः ।  
ग्राह्याकारोपरागात्तु ग्रहीत्राकारतावशात् ॥ १०-१८० ॥  

सकलान्तास्तु तास्तिस्त्र इच्छाज्ञानक्रिया मताः ।  


स्वस्वव्यापारेति, स्वस्य स्वस्य स्तम्भादेः सृष्ट्यादेश्च व्यापारस्य   
क्रियायाः -- इत्यर्थः । एतच्चानेनैवान्यत्र विशेषेणोक्तम् । तद्यथा --   

"तत्रैव धरणीनाम्नि भिन्नाभासिनि या पृथक् ।  
स्तम्भादिकावलोक्येत शिवशक्तिरसौ भुवि ॥  

अत्रैव सृष्टिविलयस्थित्यनुग्रहसंहृतिः ।  
सकलादिशिवान्तेयं विधत्ते विविधस्थितिः ॥  

सेह मन्त्रमहेशानशक्तिस्तत्त्वाधिकारिणी ।  
तत्तत्त्वमन्त्रवृन्देषु हठादेव हि पुद्गलान् ॥  

या प्रेरयति माहेशी शक्तिः सा बोधभूमिगा ।  
यया बुद्ध्येत भूतत्त्वसद्भावं पीतलादिकम् ॥  

त्रायते तद्विपक्षाच्च मन्त्रशक्तिरसौ मता ।  
तत्तत्त्वभोगाभोगे या सम्यगौत्सुक्यदायिनी ॥  

तावन्मात्रमलावस्था शक्तिर्वै ज्ञानकेवली ।  
प्रबुद्धस्फारतत्तत्त्वगतकर्माभिमुख्यतः ॥  

तद्भोगोन्मुखता शक्तिः प्रलयाकलगामिनी ।  
मायाकर्ममलव्यक्तिसमावेशे तु या स्थितिः ॥  

बाह्यान्तरेन्द्रियकृता नानावस्थानुयायिनी ।  
भोगसाधनशक्तिः सा सकलाणुसमाश्रया ॥"  

इति । नन्वस्मदर्शने नरशक्तिशिवात्मकमेव विश्वमिति तत्र   
तत्रोद्धोष्यते तदिह कथमपूर्वतयेदमुच्यते ? -- इत्याशङ्क्याह -- शिव   
इत्यादि । तत्र शिवस्तावन्नित्यचिदात्मा परप्रमाता इति नास्ति विवादः ।   
तच्छक्तिश्चेच्छाज्ञानक्रियात्मिका प्रस्फुरन्ती शुद्धाशुद्धरूपतया   
प्रमातृषट्कमुल्लासयति । तत्र मन्त्रमहेश्वरादेस्त्रयस्य   
ग्राह्याद्यनपेक्षणाच्छुद्धं ग्रहीतृत्वम् । विज्ञानाकलादेस्तु त्रयस्य   
ग्राह्याद्यपेक्षणादशुद्धं ग्रहीतृत्वम् । अत एवोक्तं --   
स्वातन्त्र्यवशोपात्तेति, ग्राह्याकारोपरागात्त्विति च । "त्रिधा   
मन्त्रावसानाः इति मन्त्रमहेश्वर-मन्त्रेश्वर-मन्त्ररूपाः -- इत्यर्थः   
। उदासीना इवेत्यक्षुब्धाः, क्षुब्धत्वे ह्येषां शक्तित्वं भवेदिति   
भावः ॥ १८० ॥  

एतदेवोपसंहरति ↓   


सप्तधेत्थं प्रमातृत्वं तत्क्षोभो मानता तथा ॥ १०-१८१ ॥  


मानतेति शक्तिरूपतया -- इत्यर्थः ॥ १८१ ॥  

नन्वेवं चातुर्दश्यमेवाभिहितं स्याच्छिवशत्यात्मकं द्विकं वा? --   
इत्याशङ्क्याह --   


यत्तु ग्रहीतृतारूपसंवित्संस्पर्शवर्जितम् ।  
शुद्धं जडं तत्स्वरूपमित्थं विश्वं त्रिकात्मकम् ॥ १०-१८२ ॥  


संवित्संस्पर्शवर्जनादेव शुद्धम्, अत एव जडं वेद्यतायाः   
प्राधान्यान्नरात्मकम् -- इत्यर्थः । यदुक्तम् --    

"यदा तु ग्राहकावेशविस्मृतेर्जडता स्फुटम् ।  
पारतन्त्र्यात्तदोदेति तत्स्वरूपं नरात्मकम् ॥"   

इति । तदेवं पाञ्चदश्यादिक्रमेऽपि त्रिकपरमार्थतैवेत्युक्तम् --   
"इत्थं विश्वं त्रिकात्मकम्" इति ॥ १८२ ॥   

एतदेवान्यत्राप्यतिदिशति एवं जलाद्यपि वदेद्भेदैर्भिन्नं महामतिः ।  
ननु "शिवशक्ती तावदविच्युतचिदूर्पे" इति न कस्यचिद् विमतिः; शक्तिरेव   
चेच्छाज्ञानक्रियात्मना प्रस्फुरन्ती प्रमातृषट्कतयावभासते   
इत्युक्तम्, तच्छक्तेः सर्वत्राविशेषान्मन्त्रमहेश्वरान्तमपि   
पाञ्चदश्यमेव सम्भवेदिति त्रायोदश्याद्यपहाय तदेव कस्मान्न   
निरूपितम् ? -- इत्याशङ्क्याह --   


अनया तु दिशा प्रायः सर्वभेदेषु विद्यते ॥ १०-१८३ ॥  

भेदो मन्त्रमहेशान्तेष्वेष पञ्चदशात्मकः ।  
तथापि स्फुटताभावात्सन्नप्येष न चर्चितः ॥ १०-१८४ ॥  


मन्त्रमहेशान्तेषु सर्वभेदेष्वित्यर्थात्प्रलयाकलादिषु, अतश्चोक्तं   
न्यायविरुद्धं त्रायोदश्यादि -- इत्याशयः । सत्यमेवं   
किन्त्वेतत्त्रायोदश्यादिवन्न स्फुटमितीह नोक्तम् ॥ १८४ ॥  

नन्वधराधररूपं पूर्वस्मिन्पूर्वस्मिन्नूपे निलीनं सत्स्वरूपमेव   
जह्यादिति, तत्रास्य निरवकाशैव पाञ्चदश्यादिशङ्का? --   
इत्याशङ्क्याह --   


एतच्च सूत्रितं धात्रा श्रीपूर्वे यद् ब्रवीति हि ।  
सव्यापाराधिपत्वेनेत्यादिना जाग्रदादिताम् ॥ १०-१८५ ॥  

अभिन्नेऽपि शिवेऽन्तःस्थसूक्ष्मबोधानुसारतः ।  


श्रीपूर्वशास्त्रे ह्यभिन्नेऽपि शिवे जाग्रदादिरूपतामभिदधता   
भगवतैतत्सूचितं यज्जाग्रदादिवत्पाञ्चदश्याद्यप्युपर्युपरि   
सम्भवेदिति । तथा च  

शव्यापाराधिपत्वेन तद्धीनपेर्रकत्वतः ।  
इच्छानिवृत्तेः स्वस्थत्वादभिन्नमपि पञ्चधा ॥" (मा। वि। २।३५)  

इत्यत्र शिवस्य सव्यापारत्वेन क्रियाशक्तिप्रधाना जागरा । अधिपत्वेन   
स्वस्वातन्त्र्यादसाधारणतत्तत्सृष्टिमयो ज्ञानशक्तिप्रधानः   
स्वप्नः । ज्ञानक्रियाभ्यां हीनेनौदासीन्यप्रच्यावात्मना   
प्रेरकत्वेनेच्छाप्रधानं सौषुप्तम् । एषणीयपूर्णतया   
तन्निवृत्त्याप्यानन्दशक्तिप्रधानं तुर्यम् । निरानन्दतया   
सर्वसर्वात्मकपरिपूर्णस्वरूपविश्रान्तेश्चिच्छक्तिप्रधानं   
तुर्यातीतमिति पञ्चावस्थात्मकत्वमित्यर्थः ।   
"अन्तःस्थसूक्ष्मबोधानुसारतः" इति   
प्रमात्रेकरूपसूक्ष्मबोधाश्रयेण -- इत्यर्थः । बोधस्य हि   
बोधरूपतयान्तः सर्वं सम्भवेत् -- इति भावः ॥ १८५ ॥  

इह   

"अध्वा समस्त एवायं षड्वधोऽप्यतिविस्तृतः ।  
यो वक्ष्यते स एकत्र प्राणे तावत्प्रतिष्ठितः ॥" (तम्। ६।५)  

इत्याद्युक्त्या बहिरिवान्तरपि प्राणे तत्त्वाध्वास्तीति तद्गतत्वेनापि   
पाञ्चदश्याद्यभिधातुमुपक्रमते --    


अधुना प्राणशक्तिस्थे तत्त्वजाले विविच्यते ॥ १०-१८६ ॥  

भेदोऽयं पाञ्चदश्यादिर्यथा श्रीशम्भुरादिशत् ।  


श्रीशम्भुरादिशदित्यनेन   
गुरुपरम्परागतत्वादविगीतप्रसिद्धिनिबन्धनत्वमस्य ध्वनितम् ॥ १८६ ॥   
तदेवाह --   


समस्तेऽर्थेऽत्र निर्ग्राह्ये तुटयः षोडश क्षणाः ॥ १०-१८७ ॥  

षद्त्रिंशदङ्गुले चारे सांशद्व्यङ्गुलकल्पिताः ।  


समस्तेऽर्थे निर्ग्राह्ये इति तत्त्वभावभुवनाद्यात्मनि वेद्यवस्तुनि --   
इत्यर्थः । क्षणशब्दश्चात्र  

"मानुषाक्षिनिमेषस्याष्टम्ॐऽशः क्षणः स्मृतः ।" (स्व। ११।१९९)  

इति लक्षितक्षणद्वयात्मनि कालविशेषे वर्तते । यदुक्तम् --    

क्षणद्वयं तुटिर्ज्ञेया… । (स्व। ११।१९९)   

इति । सांशेति सचतुर्भागा -- इत्यर्थः । यदुक्तम् --   

"तुटिः सपादाङ्गुलयुक्प्राणः… ।" (तम्। ६।६४)   

इति ॥ १८७ ॥  

एतदेव विभजति ↓   


तत्राद्यः परमाद्वैतो निर्विभागरसात्मकः ॥ १०-१८८ ॥  

द्वितीयो ग्राहकोल्लासरूपः प्रतिविभाव्यते ।  
अन्त्यस्तु ग्राह्यतादात्म्यात्स्वरूपीभावमागतः ॥ १०-१८९ ॥  

प्रविभाव्यो न हि पृथगुपान्त्यो ग्राहकः क्षणः ।  


आद्य इति तुट्यात्मा कालक्षणः । निर्विभागेति, यदुक्तम् --   

"…शिवः साक्षान्न भिद्यते ।" (मा। वि। २।७)   

इति । ग्राहकोल्लासरूप इति शक्तेरेव हि षण्णां प्रमातृणामुल्लासः   
इत्युक्तप्रायम् । अन्त्य इति षोडशस्तुट्यात्मा कालक्षणः ।   
ग्राह्यतादात्म्यादिति यथायथं ग्राह्यत्वस्यैवोद्रेकात् । ननु   
शिवशक्तित्वेन स्वरूपत्वेन च तुटित्रयमत्र   
विनियुक्तमित्यवशिष्टवक्ष्यमाणप्रमातृतच्छक्तिद्वादशकापेक्षया   
एका तुटिरधिकीभवेत्, तत्किमसौ स्वरूपेऽन्तर्भवति उत प्रमातृपक्षे   
निक्षिप्यते ? -- इत्याशङ्क्य चरमव्याख्येयमपि   
अवशिष्टमुपान्त्यक्षणमन्त्यक्षणप्रसङ्गागतमनागतावेक्षणन्यायेन्  
अ प्रागेव निर्णयति प्रविभाव्यो न हीति । पृथगित्यर्थादन्त्यात्क्षणात्   
। उपान्त्य इति अन्त्यसमीपस्थः पञ्चदशस्तुट्यात्मा क्षणस्तत्र   
ह्यन्तरोच्छूनतामासाद्यान्ते ग्राह्यतैव साक्षादुल्लसेत् -- इत्याशयः ॥   
१८९ ॥  

एवमवशिष्टं तुटिद्वादशकं मन्त्रमहेश्वरतच्छक्त्यादिरूपतया   
विभजति --   


तृतीयं क्षणमारभ्य क्षणष्।ट्कं तु यत्स्थितम् ॥ १०-१९० ॥  

तन्निर्विकल्पं प्रोद्गच्छद्विकल्पाच्छादनात्मकम् ।  


तृतीयमिति प्रथमद्वितीयापेक्षया । क्षणषट्कमिति   
शक्तिमच्छक्तिरूपम् ॥१९०॥  

ननु कथमत्रोद्गच्छतां विकल्पानामाच्छादनं स्यात्? -- इत्याशङ्क्याह   -   


तदेव शिवरूपं हि परशक्त्यात्मकं विदुः ॥ १०-१९१ ॥  


तद्धि क्षणषट्कं शुद्धविद्यामयत्वात् शक्तिमच्छक्त्यपेक्षया   
क्रमेण शिवरूपमेव परशक्त्यात्मकमेव चेत्याम्नायः ॥ १९१ ॥  

एवमेकं क्षणषट्कं व्याख्याय, परमप्याचष्टे --   


द्वितीयं मध्यमं षट्कं परापरपदात्मकम् ।  
विकल्परूढिरप्येषा क्रमात्प्रस्फुटतां गता ॥ १०-१९२ ॥  


मध्यममिति प्रथमषट्कोपान्त्यान्तरालवर्तित्वात्, अत एव   
प्रथमषट्कस्य परत्वादन्त्योपान्त्यात्मनः स्वरूपस्य   
चापरत्वात्परापरपदात्मकत्वम् -- इत्युक्तम् । विकल्परूढिरिति   
मायीयत्वात् । क्रमादिति यथायथमिदन्ताया उद्रेकात् ॥ १९२ ॥  

ननु शिवस्याभिन्नरूपत्वात्तत्र तत्र विभागे शक्तिरेव बीजं   
तस्याश्चेच्छाज्ञानक्रियात्मना त्रिधैव प्रसर इति षट्कनिरूपणे   
कोऽवसरः ? -- इत्याशङ्क्याह --   


षट्केऽत्र प्रथमे देव्यस्तिस्रः प्रोन्मेषवृत्तिताम् ।  
निमेषवृत्तितां चाशु स्पृशन्त्यः षट्कतां गताः ॥ १०-१९३ ॥  


प्रोन्मेषवृत्तितामित्यनेन च शक्तिरूपत्वं निमेषवृत्तितामित्यनेन च   
शक्तिमद्रूपत्वम् ॥ १९३ ॥   

एवदेवान्यत्र योजयति --   


एवं द्वितीयषट्केऽपि किं त्वत्र ग्राह्यवर्त्मना ।  
उपरागपदं प्राप्य परापरतया स्थिताः ॥ १०-१९४ ॥  

आद्येऽत्र षट्के ता देव्यःस्वातन्त्र्योल्लासमात्रतः ।  
जिघृक्षितेऽप्युपाधौ स्युः पररूपादविच्युताः ॥ १०-१९५ ॥  


ननु षट्कद्वयेऽपि यद्येवमुन्मेषनिमेषवृत्त्या तिस्र एव देव्यः   
स्थितास्तर्ह्येकमेव षट्कमस्तु को द्वितीयार्थः? -- इत्याशङ्क्याह --   
किं त्वित्यादि ॥ १९५ ॥  

ननु यदीच्छा ज्ञानं क्रिया चेति पृथगेतानि पदानि, तदिच्छाहितो   
ज्ञाने तदुभयाहितश्च क्रियायामतिशयो नास्तीति  

"अधराधरतत्त्वेषु स्थिता पूर्वस्थितिर्यतः ।  
अन्यथा स्थितिरेवैषां न भवेत्पूर्वहानितः ॥"  

इत्याद्युक्तं विहन्येत? -- इत्याशङ्क्याह --   


अस्ति चातिशयः कश्चित्तासामप्युत्तरोत्तरम् ।  
यो विवेकधनैधीरैः स्फुटीकृत्यापि दर्श्यते ॥ १०-१९६ ॥  


अत्रैव द्विधा मतान्तरं दर्शयति --   


केचित्वेकां तुटिं ग्राह्ये चैकामपि ग्रहीतरि ।  
तादात्म्येन विनिक्षिप्य सप्तकं सप्तकं विदुः ॥ १०-१९७ ॥  


तत्र केचिदेकां पञ्चदशमुपान्त्यां तुटिमन्त्यतुट्यात्मनि ग्राह्ये   
स्वरूपे तादात्म्येन विनिक्षिप्यास्मदुक्तवदन्त्योपान्त्यतुटिद्वयैकीकारेण   
स्वरूपमभिधाय, परिशिष्टतुटिचतुर्दशकाद्यं तुटिसप्तकं   
प्रमातृसप्तकत्वेनान्यत्तच्छक्तिसप्तकत्वेनाभिदधुरित्येकीयमतम् ।   
अपिशब्दात्केचिदित्यस्य समुच्चयः । तेन केचिच्चैकां तुटिं ग्रहीतृ   
पक्षे विनिक्षिप्यार्थादन्त्यां स्वरूपत्वेन निरूप्य   
तथैवान्यच्चतुर्दशकमित्यन्यदीयमतम् ॥ १९७ ॥  

ननु यद्येवं तर्हि कतरदुपपन्नम् ? -- इत्याशङ्क्याह --   


तदस्यां सूक्ष्मसंवित्तौ कलनाय समुद्यताः ।  
संवेदयन्ते यदूर्पं तत्र किं वाग्विकत्थनैः ॥ १०-१९८ ॥  


तदेवमेवानुभवभाजां योगिनां यदेव स्वसंवेदनेन सिद्ध्यति तदेव   
प्रमाणं नेतरदिति । तत्र किमस्मदीयैः परकीयैर्वा   
प्रलापप्रायैरनुभवशून्यैर्वाग्व्यापारैः । अनेन च प्रागुक्तस्य   
स्वपक्षस्यैव स्वसंवेदनसिद्धत्वमस्ति -- इत्यावेदितम् । यदेकस्यैव   
प्रमातुरक्षुब्धतया क्षुब्धतया च शक्तिमच्छक्तिरूपत्वमिति   
सन्निकर्षेणैव तदभिधानं न्याय्यं न पृथक्त्वेन स्वरूपस्य   
चोपान्त्यतुटावुच्छूनतासाध(द)नपुरःसरमन्त्यतुटौ पूर्णतयैव   
प्ररोहोन्याय्य इति अलं बहुना ॥ १९८ ॥   

एतदेवोपसंहरति --   


एवं धरादिमूलान्तं प्रक्रिया प्राणगामिनी ।  
गुरुपर्वक्रमात्प्रोक्ता भेदे पञ्चदशात्मके ॥ १०-१९९ ॥  


गुरुपर्वक्रमादित्यनेन प्रसिद्धिनिबन्धनत्वमेवास्य निर्वाहितम् ॥ १९९ ॥  

एवं पाञ्चदश्यमुपदिश्य, त्रायोदश्याद्यप्युपदिशति --   


क्रमात्तु भेदन्यूनत्वे न्यूनता स्यात्तुटिष्वपि ।  


भेदन्यूनत्व इति, त्रायोदश्यैकादश्याद्यात्मनि, न्यूनतेति   
स्वरूपपक्षनिक्षेपात् । यथा यथा हि सकलतच्छक्त्यादिरूपं   
भेदद्वयं न्यूनतामियात् तथा तथा तुटिद्वयमप्येवं स्यात् ।   
यद्वक्ष्यति --   

"एवं द्वयं द्वयं यावन्न्यूनीभवति भेदगम् ।  
तावत्तुटिद्वयं याति न्यूनतां क्रमशः स्फुटम् ॥" (१०।१९८)  

इति तत्तुटीनां द्वयस्य द्वयस्य स्वरूपपक्षे निक्षेपात् ।   
प्रमातृत्वेनास्थाशैथिल्यं नाम न्यूनत्वं न तु स्वरूपविप्रलोप एव,   
षट्त्रिंशदङ्गुलात्मनि प्राणचारे   
तावत्तुटिसङ्ख्याकत्वस्यानपहानेः, अत एवात्र   
सकलादेर्विकल्पप्रमातुर्विलयादुपर्युपरि   
क्रमेणाविकल्पप्रमातृणामुदयो, यथायथं संविद एवोदेर्कात् ॥   
तदाह --   


तस्यां ह्रासो विकल्पस्य स्फुटता चाविकल्पिनः ॥ १०-२०० ॥  


तस्यामिति प्रमातृभेदन्यूनतायाम् ॥ २०० ॥  

नन्वेवमत्र पाञ्चदश्यक्रमवदेव षोडश तुटयो व्यवस्थिता इति   
कथमासां सकलादिरूपतयास्थाशैथिल्यं भवेद्येनाविकल्पस्य   
स्फुटत्वं विकल्पस्य च ह्रासः? -- इत्याशङ्क्याह --   


यथा हि चिरदुःखार्तः पश्चादात्तसुखस्थितिः ।  
विस्मरत्येव तद्दुःखं सुखविश्रान्तिवर्त्मना ॥ १०-२०१ ॥  

तथा गतविकल्पेऽपि रूढाः संवेदने जनाः ।  
विकल्पविश्रान्तिबलात्तां सत्तां नाभिमन्वते ॥ १०-२०२ ॥  


तद्दुःखमिति प्राक्चिरमनुभूतम् । विकल्पविश्रान्तीति तद्विरामः । तां   
सत्तामिति वैकल्पिकीम् । यथा दुःखस्य प्रागनुभूतत्वात्प्ररूढापि   
तद्वासना सुखविश्रान्तिबलेन प्रबोधाभावादस्थितकल्पा, तथा   
निर्विकल्पदशाधिशायिनां जनानां क्षीणविकल्पत्वात् तत्क्षोभेऽपि   
वैकल्पिकी सत्ता नोदियात्, तथात्वे हि तेषां   
निर्विकल्पकसंवित्साक्षात्कारो भवेद्येनायं संसारदोषः प्रशाम्येत्   
॥ २०२ ॥  

अतोऽत्रैवावधातव्यम् -- इत्याह --   


विकल्पनिर्ह्रासवशेन याति विकल्पवन्ध्या परमार्थसत्या ।  
संवित्स्वरूपप्रकटत्वमित्थं तत्रावधाने यततां सुबुद्धिः ॥ १०-२०३   
॥  


न चैतदस्मदुपज्ञमेव -- इत्याह --   


ग्राह्यग्राहकसंवित्तौ सम्बन्धे सावधानता ।  
इयं सा तत्र तत्रोक्ता सर्वकामदुघा यतः ॥ १०-२०४ ॥  


तत्र तत्र श्रीविज्ञानभैरवादौ । यदुक्तम् --   

"ग्राह्यग्राहकसंवित्तिः सामान्या सर्वदेहिनाम् ।  
योगिनां तु विशेषोऽयं सम्बन्धे सावधानता ॥" (वि। भै। १०६ श्लो।)   

इति । मायापदनिरूढिभाजां ग्राह्यग्राहकक्षोभ एव विश्रान्तिरिदं   
ग्राह्यमयं ग्राहक इति । निर्विकल्पकदशाधिशायिनां   
पुनस्तत्क्षोभावसरेऽपि ग्राह्यग्राहकयोर्यत उदयो यत्र वा   
विश्रान्तिस्तत्रैवावहितत्वं येन सर्वेप्सितफलसम्पत्तिः ॥ २०४ ॥  

एवमेतत्प्रसङ्गादभिधाय प्रकृतमेवाह --   


एवं द्वयं द्वयं यावन्न्यूनीभवति भेदगम् ।  
तावत्तुटिद्वयं याति न्यूनतां क्रमशः स्फुटम् ॥ १०-२०५ ॥  


एवं च शक्तिमच्छक्तिसम्बन्धिनीनां द्वादशानां   
तुटीनामन्त्योपान्त्यात्मतुटिद्वयलक्षणस्वरूपपक्षनिक्षेपाच्छिवे   
तुटिद्वयमेवावशिष्यते? -- इत्याह --    


अत एव शिवावेशे द्वितुटिः परिगीयते ।  


नन्वखण्डपरिपूर्णसंविदेकरसो निर्विभागात्मा शिवः इति कस्तत्र   
द्वयार्थः, -- इत्याशङ्क्य, तुटिद्वयमेव शक्तिमच्छक्तिरूपतया   
विभजति --   


एका तु सा तुटिस्तत्र पूर्णा शुद्धैव केवलम् ॥ १०-२०६ ॥  

द्वितीया शिव(शक्ति)रूपैव सर्वज्ञानक्रियात्मिका ।  


पूर्णत्वादेव च शुद्धा क्षोभरहिता -- इत्यर्थः । क्षोभो हि   
शक्तिदशा । यदुक्तम् -- "शिव(शक्ति)रूपैव सर्वज्ञानक्रियात्मिका" इति   
॥ २०६ ॥  

अत एवात्रावहितस्य सर्वविषयज्ञत्वकर्तृत्वादि भवेत् -- इत्याह --   


तस्यामवहितो योगी किं न वेत्ति करोति वा ॥ १०-२०७ ॥  


न चात्र विगीतत्वमस्ति -- इत्याह --   


तथा चोक्तं कल्लटेन श्रीमता तुटिपातगः ।  
लाभः सर्वज्ञकर्तृत्वे तुटेः पातोऽपरा तुटिः ॥ १०-२०८ ॥  


यत्तत्त्वार्थचिन्तामणिः --   

"तुटिपाते सर्वज्ञतादयः… ।"   

इति । एतदेव व्याचष्टे ↓   

"तुटेः पातोऽपरा तुटिः"   

इति । आद्यायास्तुटेः पातोऽपचयो ह्रासो द्वितीया तुटिरिति यावत् ॥ २०८   
॥   

ननु द्वितीयस्यां तुटाववहितस्य कस्मात्सर्वज्ञत्वादिलाभः,   
प्रथमायामेव तथात्वमस्तु ? -- इत्याशङ्क्याह ↓   


आद्यायां तु तुटौ सर्वं सर्वतः पूर्णमेकताम् ।  
गतं किं तत्र वेद्यं वा कार्यं वा व्यपदेशभाक् ॥ १०-२०९ ॥  


वेद्यं कार्यमिति यथाक्रमं ज्ञानक्रियापेक्षयोक्तम् ॥ २०९ ॥  

एवं द्वितीयैव तुटिः सर्वज्ञत्वादिसिद्धिनिमित्तम् -- इत्याह --   


अतो भेदसमुल्लासकलां प्राथमिकीं बुधाः ।  
चिन्वन्ति प्रतिभां देवीं सर्वज्ञत्वादिसिद्धये ॥ १०-२१० ॥  

सैव शक्तिः शिवस्योक्ता तृतीयादितुटिष्वथ ।  
मन्त्रादि(धि)नाथतच्छक्तिमन्त्रेशाद्याः क्रमोदिताः ॥ १०-२११ ॥  


भेदसमुल्लासंशापेक्षयोक्तं प्राथमिकीमिति । अत्रैव हि   
प्रथममासूत्रितप्रायो भेद इति भावः । अत एव   
नवनवोल्लेखशालित्वात्प्रतिभामित्युक्तम् । सैवेति द्वितीयरूपाद्या   
प्रतिभा। ननु द्वितीयस्यां तुटौ शैवी शक्तिरुक्ता, तृतीयादिषु   
पुनः किम्? -- इत्याशङ्क्याह -- तृतीयेत्यादि ॥ २११ ॥  

ननु यद्वद् द्वितीयस्यां तुटाववहितस्य सर्वज्ञत्वादिरूपा सिद्धिरुक्ता   
तद्वदास्वपि तुटिषु किं काचित्सिद्धिः स्यान्न वा ? -- इत्याशङ्क्याह --   
तासु सन्दधतश्चित्तमवधानैकधर्मकम् । तत्तत्सिद्धिसमावेशः   
स्वयमेवोपजायते ॥ २१२ ॥  

तत्तत्सिद्धीति, तास्ताः सिद्धयः श्रीपूर्वशास्त्रादौ   
धारणापटलाद्युक्ता देहगुरुत्वादयः ॥ २१२ ॥   

ननु शिवशक्तिरेव सर्वत्र सर्वेण रूपेण प्रस्फुरतीति तस्याः   
सर्वत्राविशेषादत्रापि सर्वज्ञत्वादिरूपैव सिद्धिः कस्मान्नोदियात्? --   
इत्याशङ्क्याह --   


अत एव यथा भेदबहुत्वं दूरता तथा ।  
संवित्तौ तुटिबाहुल्यादक्षार्थासन्निकर्षवत् ॥ १०-२१३ ॥  


अत इति मन्त्रादि(धि) नाथादीनां क्रमेणोदयाद्धेतोः । एतदेव   
दृष्टान्तद्वारेण हृदयङ्गमयति -- अक्षार्थासन्निकर्षवदिति ।   
यथान्तरालिकव्यवधायकार्थान्तरभूयस्त्वादक्षाणामर्थे   
सन्निकर्षाभावस्तथा योगिनामपि भेदबहुत्वनिमित्तस्य तुटिबाहुल्यस्य   
व्यवधायकत्वात्संवित्ताविति ॥ २१३ ॥  

एतदेव व्यतिरेचयति --   


यथा यथा हि न्यूनत्वं तुटीनां ह्रासतो भिदः ।  
तथा तथातिनैकट्यं संविदः स्याच्छिवावधि ॥ १०-२१४ ॥  

शिवतत्त्वमतः प्रोक्तमन्तिकं सर्वतोऽमुतः ।  


अत इति भेदह्रासनिमित्तकसंविन्नैकट्यात् अन्तिकं प्रोक्तमिति   
विशेषानुपादानात्सर्वत्र । यदुक्तम् --    

"…ण सावस्था न या शिवः ।" (स्प। २९ का।)   

इति । अतश्च सर्वस्य शिवमयत्वात्तदावेशे   
महात्मनामुपायादिढौकनात्मा न कश्चिद्यत्नः सम्भवेत्,   
विप्रकृष्टमेवासादयितुं हि यत्नयोगः स्यात् ॥ २१४ ॥  

तदाह ↓   


अत एव प्रयत्नोऽयं तत्प्रवेशे न विद्यते ॥ १०-२१५ ॥  

यथा यथा हि दूरत्वं यत्नयोगस्तथा तथा ।  


अत एव भावनाद्यात्मनामुपायानामवकाश एव शिवे नास्तीत्यस्मद्   
गुरवः ॥ २१५ ॥  

तदाह ↓   


भावनाकरणादीनां शिवे निरवकाशताम् ॥ १०-२१६ ॥  

अत एव हि मन्यन्ते सम्प्रदायधना जनाः ।  


भावनादि हि भाव्यमानादिनिष्ठम्, न चास्य भाव्यमानादित्वं   
न्याय्यं प्रमात्रेकरूपत्वाद्भावनादिविषयत्वानुपपत्तेः । तदाहुः --    

"करणेन नास्ति कृत्यं क्वापि भावनयापि वा ।" (शि। दृ। आ। ७।६ श्लो।)   

इति ॥ २१६ ॥  

ननु विप्रकृष्ट एव कस्माद्यत्नयोगः स्यान्न सन्निकृष्टे? --    
इत्याशङ्कं दृष्टान्तोपदर्शनेन शमयति ↓   


तथा हि दृश्यतां लोको घटादेर्वेदने यथा ॥ १०-२१७ ॥  

प्रयत्नवानिवाभाति तथा किं सुखवेदने ।  


प्रयत्नवानिवेति -- जिज्ञासादिपरत्वात् ॥ २१७ ॥  

नन्वेवं सुखादिवदान्तरत्वमात्रमस्य सिद्ध्येद्येन सुखोपायत्वं स्यान्न   
तु परप्रमात्रेकरूपताप्रयुक्तं भावनाद्यविषयत्वम्? --   
इत्याशङ्क्याह --   


आन्तरत्वमिदं प्राहुः संविन्नैकट्यशालिताम् ॥ १०-२१८ ॥  

तां च चिदूर्पतोन्मेषं बाह्यत्वं तन्निमेषताम् ।  


इदं हि नामान्तरत्वमुच्यते यददूरविप्रकर्षेण संविदः   
परिस्फुरणमित्युक्तमान्तरत्वं संविन्नैकट्यशालितां प्राहुरिति ।   
नन्वेवमप्यस्य तदवस्थमेव सुखादिसाम्यम् ? -- इत्याशङ्क्याह -- तां च   
चिदूर्पतोन्मेषं प्राहुरिति । इदं हि नामात्र संविन्नैकट्यशालित्वं   
विवक्षितं यच्चिदूर्पतायाः प्राधान्यमिति । अत एव चिदूर्पनिमज्जनमेव   
बाह्यत्वमित्युक्तम् -- "बाह्यत्वं तन्निमेषताम्" इति ।  
"ततो भेदो हि बाह्यता… ।" (रि। प्र। ८६ का।)  

इत्याद्युक्त्या सुखादीनामप्यन्तःकरणैकवेद्यत्वेऽपि   
पृथक्प्रथत्वाख्यमुख्यबाह्यतालक्षणयोगाद् बाह्यत्वमेवेत्युक्तमन्यत्र   
बहुशः ॥ २१८ ॥  

ननु यद्येवं शिवस्य चिदूर्पताप्राधान्यमेवान्तरत्वं तच्चितः   
स्वप्रकाशत्वात्सर्वत एव प्रकाशमानत्वं स्यादिति   
सर्वेषामेवान्तिकतमत्वात्सर्वदैव कस्मान्न भायात् ? -- इत्याशङ्क्याह   -   


भविनां त्वन्तिकोऽप्येवं न भातीत्यतिदूरता ॥ १०-२१९ ॥  


एवमित्युक्तगत्या । भवित्वादेव हि नैषां तथा परामर्शोऽस्ति येनायं   
सर्वतो न भायात् -- इति भावः । अत एवैषां   
तथापरामर्शायोगाद्दूर एव संविदवभासो   
येनायमियान्संसारडम्बरः । यदुक्तम् --   


श्वापरामर्शमात्रं यदपराधः कियानसौ ।  
तावन्मात्रेण तज्जातं यद्वक्तुं नैव पार्यते ॥"   

इति ॥ २१९ ॥  

नन्विह देशकालस्वभावविप्रकर्षात् त्रिधैव दूरत्वमुच्यते, संविदि   
पुनरेतन्न सम्भवति, -- इति कथमेतदुक्तम् ? -- इत्याशङ्क्याह --   


दूरेऽपि ह्यन्तिकीभूते भानं स्यात्वत्र तत्कथम् ।  


देशतो हि दूरेऽपि वस्तुनि प्रयत्नवशान्निकटतामुपेयुषि   
भानमर्थान्नैकट्येन भवेत्, संविदि पुनर्विदूरत्वमशक्यक्रियम्,   
अपसर्पणादेरभावात् ॥  

एवं संविदि देशतो विप्रकर्षं निरस्य, कालतोऽपि निरस्यति ↓   


न च बीजाङ्कुरलतादलपुष्पफलादिवत् ॥ १०-२२० ॥  

क्रमिकेयं भवेत्संवित्सूतस्तत्र किलाङ्कुरः ।  
बीजाल्लता त्वङ्कुरान्नो बीजादिह तु सर्वतः ॥ १०-२२१ ॥  

संवित्तत्त्वं भासमानं परिपूर्णं हि सर्वतः ।  


क्रमिकेयं न भवेदिति अकालकलितत्वात् । बीजादीनामेव क्रमिकत्वं   
निरूपयति -- शूत"इत्यादिना । लताया अपि हि   
बीजादुत्पत्तावङ्कुरलतयोः क्रमिकत्वं न भवेत् -- इति भावः । एवं   
दलादेरपि लतादेरेवोत्पत्तिर्नाङ्कुरादेरित्यवसेयं येनैषां   
क्रमिकत्वमेव स्यात् । संवित्पुनर्देशकालानवच्छेदात् सर्वत्र   
सर्वदैवावभासते यतोऽस्याः सर्वतः परिपूर्ण्यं तदाह ↓ इहेत्यादि   
॥ २२१ ॥  

ननु च कारणदशायां कार्यस्य प्रागभावादनागतत्वम्, इह च   
संविदः कादाचित्कत्वेन कार्यत्वात्तथाभावोपपत्तेरागतः   
कालविप्रकर्षः, इति कथमुक्तं क्रमिकेयं संविन्न भवेदिति ? --   
इत्याशङ्क्याह ↓   


सर्वस्य कारणं प्रोक्तं सर्वत्रैवोदितं यतः ॥ २२२ ॥  


संविदो हि कार्यत्वे किं संविदेव कारणमुतान्यत्किञ्चिज्जडम् । तत्र   
जडस्य तावत्कारणत्वं न युज्यते -- इत्युपपादितं प्राग्बहुशः ।   
संविदश्च संविदन्तराद्भेदानुपपत्तेरेकैवाखण्डा संविदिति किं   
कस्यं कारणं कार्य वेति । संवित्तत्त्वमेव सर्वस्य कारणं   
यत्तत्स्वातन्त्र्यविजृम्भामात्रमेव विश्वमिदम्, अत एवोक्तं --   
सर्वत्रैवोदितमिति । सर्वत्रैवोदितत्वाच्चास्थानेनैव   
स्वभावविप्रकर्षोऽपि निरस्तः ॥ २२२ ॥   

ननु प्रमातृरूपा संवित्सर्वस्य कारणमस्तु   
प्रतिनियतघटादिप्रमेयप्रमितिरूपा तु सा कथं तथात्वमश्नुवीत ? -- इत्याशङ्क्याह --   


तत एव घटेऽप्येषा प्राणवृत्तिर्यदि स्फुरेत् ।  
विश्राम्येच्चाशु तत्रैव शिवबीजे लयं व्रजेत् ॥ १०-२२३ ॥  


ततः सार्वत्रिकोदयप्रयुक्तसर्वकारणभावाद्धेतोरेषा   
पाञ्चदश्याद्यात्मना निरूपिता प्राणवृत्तिर्यदि घटेऽपि   
स्फुरेद्विश्राम्येच्च नैयत्येनापि उदयं लयं च लभेत, तथापि तत्र   
समनन्तरोक्तसतत्त्वे शिवबीज एव लयं व्रजेत्सर्वतः   
परिपूर्णप्रकाशविमर्शमय्येव चकास्यात् -- इत्यर्थः ।   
आश्वित्यनेनान्तरालिकतुटिक्रमोपनतशक्तिमच्छक्तिक्रमभेदस्य   
प्रकाशमात्रसारतया न किञ्चित्तत्त्वमित्युक्तम् ॥ २२३ ॥  

अत एवाह ↓   


न तु क्रमिकता काचिच्छिवात्मत्वे कदाचन ।  


ननु मन्त्र-तदीश-तन्महेशादिपम्परया शिवात्मत्वेन विश्रान्तिरुदिता,   
अतात्त्विकोऽप्ययं क्रमो नासन्नेव शिवेच्छया तथावभासनात्, तच्छिव   
एव सर्वस्य कारणम्, -- इति परमकारणताभिप्रायेण भवतु,   
मन्त्रादि(धि)नाथादि पुनरवान्तरकारणं कथङ्कारं पराकरणीयम्   
? -- इत्याशङ्क्याह --   


अन्यन्मन्त्रादि(धि)नाथादि कारणं तत्तु सन्निधेः ॥ १०-२२४ ॥  

शिवाभेदाच्च किं चाथ द्वैते नैकट्यवेदनात् ।  


यथा किल मृदेकैव सती शिबिकस्तूपकपिण्डाद्यवस्थाक्रमेण घटस्य   
कारणम् इति नेयता पिण्डाद्येव कारणमिति युक्तं कार्यात्मनि   
तथानुवृत्यभावात्, तत्तदवस्था तु दण्डादिवत्करणमिति युज्यते   
वक्तुम् । इदमेव हि करणं यत्कार्यनिर्वर्तनाय व्याप्रियमाणमपि न   
कारणं व्यवदध्यात् । एवमिह परिपूर्णसंविन्मयः शिव एव   
निजेच्छावभासितमन्त्राधिनाथाद्यवस्थाक्रमेण जगतः कारणम्,   
नैतावता मन्त्राधिनाथाद्यवस्थैव कारणम्, कर्तृप्रयोज्यतया   
करणं तु भवेदेव, न हि तज्जगदवभासने व्याप्रियते, न च   
तथाभावेऽपि पूर्णचिदात्मनः शिवस्य कारणतां व्यवधत्ते --   
इतीच्छादिशक्तिवन्मन्त्राधिनाथादेः करणत्वमेव न्याय्यमित्युक्तं   
मन्त्राधिनाथाद्यन्यत्करणम् -- इत्यर्थः । यत्तु ↓   

"शुद्धेऽध्वनि शिवः कर्ता प्रोक्तोऽनन्तोऽसिते प्रभुः ।"  

इत्यादिना मन्त्राधिनाथादेः कारणत्वमुच्यते तद्वैयपदेशिकम् --   
इत्याह -- कारणमित्यादि । तदिति मन्त्राधिनाथादि । सन्निधेरिति   
घटोत्पत्ताविव दिक्कालाकाशादीनाम् । शिवाभेदादिति,   
शिवस्तावत्कारणमित्युक्तं तदभेदान्मन्त्राधिनाथाद्यपि तथोच्यते   
घटकारणमृदभिन्नरूपादिवत्, द्वैते नैकट्यवेदनादिति   
भेददशायामेषां यथायथं मायाप्रमात्रपेक्षया   
सन्निकर्षाद्राजाज्ञया नियुक्तवधकवत् ॥ २२४ ॥   

एतदेव च परमुपादेयमित्यत्रैव निरूढिः कार्या -- इत्याह --   


अनया च दिशा सर्वं सर्वदा प्रविवेचयन् ॥ १०-२२५ ॥  

भैरवायत एव द्राक् चिच्चक्रेश्वरतां गतः ।  


प्रकृतमेवोपसंहरति --   


स इत्थं प्राणगो भेदः खेचरीचक्रगोपितः ॥ १०-२२६ ॥  

मया प्रकटितः श्रीमच्छाम्भवाज्ञानुवर्तिना ।  


इदानीं तत्त्वविध्यनुषक्ततयानुजोद्देशोद्दिष्टं जाग्रदादि निरूपयति   -   


अत्रैवाध्वनि वेद्यत्वं प्राप्ते या संविदुद्भवेत् ॥ १०-२२७ ॥  

तस्याः स्वकं यद्वैचित्र्यं तदवस्थापदाभिधम् ।  


अत्र पाञ्चदश्यादिक्रमात्मतया निरूपिते तत्त्वाद्यध्वनि स्वरूपत्वेन   
प्रमेयतामापन्ने यैव शिवाद्येकैकप्रमातृरूपा   
संविदुल्लसेदेवंविधायास्तस्याः स्वकं   
स्वेच्छावभासिततत्तत्प्रमेयोपहितं   
तत्तत्साधारण्यासाधारण्यादिप्रयुक्तं यद्वैचित्र्यं   
तज्जाग्रदाद्यवस्थाशब्दव्यपदेश्यं स्यात् -- इति वाक्यार्थः ॥ २२७ ॥   

अवस्थापदान्येव विभजति --   


जाग्रत्स्वप्नः सुषुप्तं च तुर्यं च तदतीतकम् ॥ १०-२२८ ॥  

इति पञ्च पदान्याहुरेकस्मिन्वेदके सति ।  


तदतीतकमिति -- तुर्यातीतकम् । एकस्मिन्वेदके सतीति, अनेकस्मिन्वेदके   
ह्यन्यस्य जाग्रदन्यस्य स्वप्नः, -- इत्यवस्थानामवस्थात्वं   
पञ्चात्मकत्वं च न स्यात्, एकमेव ह्यवस्थातारमधिकृत्यासां   
तथाभावो भवेत् -- इति भावः ॥ २२८ ॥  

ननु यद्येवम्, तत्तुर्यातीतरूपस्याप्येकस्य शिवस्य जाग्रदाद्यवस्थाः   
प्रसज्येरन्? -- इत्याशङ्क्य तदेवाभ्युपगच्छति --   


तत्र यैषा धरातत्त्वाच्छिवान्ता तत्त्वपद्धतिः ॥ १०-२२९ ॥  

तस्यामेकः प्रमाता चेदवश्यं जाग्रदादिकम् ।  
तद्दर्श्यते शम्भुनाथप्रसादाद्विदितं मया ॥ १०-२३० ॥  


"एक" इति सकलः शिवो वा । अवश्यमित्यनेनान्यथा पुनरेतन्न स्यादिति   
सूचितम् । एतच्च नास्माभिः स्वोपज्ञमेवोच्यते -- इत्याह -- "तद्दर्श्यते"   
इत्यादि ॥ २३० ॥  

तदेवाह ↓   


यदधिष्ठेयमेवेह नाधिष्ठातृ कदाचन ।  
संवेदनगतं वेद्यं तज्जाग्रत्समुदाहृतम् ॥ १०-२३१ ॥  


एवकारार्थमेव स्फुटयति -- नाधिष्ठातृ कदाचन" इति ।   
संवेदनगतमिति, अन्यथा ह्यस्य वेद्यत्वमेव न भवेत् -- इति भावः । न   
हि स्वात्मनि वेद्यमवेद्यं वेत्युक्तं बहुशः ॥ २३१ ॥  

एतदेव प्रपञ्चयति --   


चैत्रमैत्रादिभूतानि तत्त्वानि च धरादितः ।  
अभिधाकरणीभूताः शब्दाः किं चाभिधा प्रमा ॥ १०-२३२ ॥  

प्रमातृमेयतन्मानप्रमारूपं चतुष्टयम् ।  
विश्वमेतदधिष्ठेयं यदा जाग्रत्तदा स्मृतम् ॥ १०-२३३ ॥  


भूतानीति, चतुर्दशविधभूतसर्गान्तःपातित्वात् तेन स्थावरवर्जं   
पैशाचादि मानुषान्तं सर्वमनेन सङ्गृहीतम् । शब्दा इति --   
धरादितत्त्वान्तःपातित्वात्प्रमेयत्वेऽपि परप्रत्ययकारित्वादेषां   
प्रमाणत्वमित्युक्तम् -- "अभिधाकरणीभूताः" इति ।   
अभिधेत्यर्थप्रतीतित्वात् फलरूपा -- इत्यर्थः ।   
एवमेतन्मातृमेयमानप्रमात्मकं चतुष्टयमधिष्ठेयरूपमेव यदा   
भवेत्तदा जाग्रत् स्मृतं जाग्रदवस्थेयम् -- इत्यर्थः ॥ २३२ ॥  

अधिष्ठात्रधिष्ठेयभावमेव विभज्य दर्शयति --   


तथा हि भासते यत्तन्नीलमन्तः प्रवेदने ।  
सङ्कल्परूपे बाह्यस्य तदधिष्ठातृ बोधकम् ॥ १०-२३४ ॥  

यत्तु बाह्यतया नीलं चकास्त्यस्य न विद्यते ।  
कथञ्चिदप्यधिष्ठातृभावस्तज्जाग्रदुच्यते ॥ १०-२३५ ॥  


यत्किञ्चन नीलादि सङ्कल्पाद्यात्मनि ज्ञानेऽन्तस्तादात्म्येन भासते   
तदधिष्ठातृ यतो बाह्यस्य बोधस्य नीलादेस्तद् बोधकमवभासकम् --   
इत्यर्थः । अतश्च बोध्यत्वादेव बाह्यं नीलं   
कथञ्चिदप्यधिष्ठातृभावमधिगन्तुं नोत्सहते, --   
इत्यधिष्ठेयैकरूपत्वाज्जाग्रद्दशात्मकत्वेनैव सर्वत्रोच्यते ↓ इति   
युक्तमुक्तं -- यदधिष्ठेयं तज्जाग्रदिति ॥ २३५ ॥  

नन्वस्य चतुष्टयस्य समानेऽप्यधिष्ठेयत्वे किमन्योन्यं   
कश्चिद्विशेषः सम्भवेन्न वा? -- इत्याशङ्क्याह ↓   


तत्र चैत्रे भासमाने यो देहांशः स कथ्यते ।  
अबुद्धो यस्तु मानांशः स बुद्धो मितिकारकः ॥ १०-२३६ ॥  

प्रबुद्धः सुप्रबुद्धश्च प्रमामात्रेति च क्रमः ।  


"देहांशः" इति देहस्य भौतिकत्वात्प्रमेयरूपः -- इत्यर्थः ।   
तत्प्रवृत्तेश्च प्राणादिप्रेरणामयत्वात्तत्संस्पर्शोऽस्ति, -- इति   
मानांशस्य बुद्धत्वमुक्तम् । प्राणादिसंस्पर्शेन ह्येषां   
चेतनायमानत्वं जायते -- इत्युक्तं प्राक् । "मितिकारकः" इति मितिं   
करोतीति मितिकारः मितिकार एव मितिकारकः प्रमात्रम्श इत्यर्थः । स   
च बुद्ध्यादिरूपत्वात्प्रबुद्ध इत्युक्तम् । शुप्रबुद्धः" इति   
वेद्यकालुष्यशून्यतया स्वात्मनि विश्रान्तिमयसंवित्तिमात्ररूपत्वात्   
प्रमामात्रेति प्रमित्यंशः-इत्यर्थः ॥ २३६ ॥  

न चाबुद्धादिरूपत्वमत्रास्माभिः स्वोपज्ञमेवोक्तम् -- इत्याह --   


चातुर्विध्यं हि पिण्डस्थनाम्नि जाग्रति कीर्तितम् ॥ १०-२३७ ॥  


ननु जाग्रदादीनि पञ्च पदानि परस्परं विभिन्नानीत्युक्तम्,   
तत्कथमियं सङ्कीर्णप्राया जाग्रत्स्वप्नो   
जाग्रत्सुषुप्तमित्यादिप्रसिद्धिः ? -- इत्याशङ्क्याह --   


जाग्रदादि चतुष्कं हि प्रत्येकमिह विद्यते ।  


प्रत्येकमिति परस्परम्, तेन जाग्रज्जाग्रज्जाग्रत्स्वप्न इत्यादिप्रसिद्धिर्न   
विरुध्यते -- इति सिद्धम् ॥ २३७ ॥   

न केवलमेवंरूपत्वमेवात्रास्ति यावदबुद्धादिरूपत्वम् -- इत्याह --   


जाग्रज्जाग्रदबुद्धं तज्जाग्रत्स्वप्नस्तु बुद्धता ॥ १०-२३८ ॥  

इत्यादि तुर्यातीतं तु सर्वगत्वात्पृथक्कुतः ।  


ननु "पञ्चावस्था" इत्युक्तं तच्चतुष्टयस्याबुद्धादिरूपत्वमभिहितम्,   
तुर्यातीतस्य पुनः किंरूपत्वम्? -- इत्याशङ्क्याह -- "तुर्यातीतं तु   
सर्वगत्वात्पृथक्कुतः" इति ।  

"त्रिषु चतुर्थं तैलवदासेच्यम् ।" (शिषू। २३०)  

इति शिवसूत्रदृष्ट्या यत्र तुर्यमपि सर्वत्राविभक्तं तत्र का वार्ता   
तुर्यातीतस्येत्याकृतम् ॥ २३८ ॥   

एतदेव संवादयति --   


उक्तं च पिण्डगं जाग्रदबुद्धं बुद्धमेव च ॥ १०-२३९ ॥  

प्रबुद्धं सुप्रबुद्धं च चतुर्विधमिदं स्मृतम् ।  


उक्तमिति श्रीश्रीपूर्वशास्त्रे । तदुक्तं तत्र --   

"चतुर्विधं तु पिण्डस्थमबुद्धं बुद्धमेव च ।  
प्रबुद्धं सुप्रबुद्धं च… ॥" (मा। वि। २।४३)   

इति ॥ २३९ ॥  


एवमवस्थाचतुष्टयस्य परस्परं सङ्कीर्णत्वेऽपि "यो देहांशः"   
इत्यादिनोक्तं प्रमेयपदं मुख्या जाग्रदवस्था -- इत्याह --   


मेयभूमिरियं मुख्या जाग्रदाख्यान्यदन्तरा ॥ १०-२४० ॥  


अन्यदिति -- मानाद्यंशरूपं स्वप्नादि । अन्तरेति --   
तन्मध्यपतितममुख्यम् -- इत्यर्थः ॥ २४० ॥   

ननु मेयभूमिरेव मुख्या जाग्रदवस्थेत्यत्र किं प्रमाणम्? --   
इत्याशङ्क्याह --   


भूततत्त्वाभिधानानां य्ॐऽशोऽधिष्ठेय उच्यते ।  
पिण्डस्थमिति तं प्राहुरिति श्रीमालिनीमते ॥ १०-२४१ ॥  


नन्वित्थं प्रमेयभूमौ पिण्डस्थमेव मुख्यमुक्तं स्यान्न जाग्रत् ? --   
इत्याशङ्क्य जाग्रत एवेदं सञ्ज्ञान्तरम् -- इत्याह ↓   


लौकिकी जाग्रदित्येषा सञ्ज्ञा पिण्डस्थमित्यपि ।  
योगिनां योगसिद्ध्यर्थं सञ्ज्ञेयं परिभाष्यते ॥ १०-२४२ ॥  


तदुक्तम् ↓   

"पिण्डस्थः सर्वतोभद्रो जाग्रन्नामद्वयं मतम् ।" (मा। वि। २।३६)   

इति ॥ २४२ ॥  

ननु योगसिद्धौ पिण्डस्थमिति परिभाषणे किं निमित्तम् ? --   
इत्याशङ्क्याह --   


अधिष्ठेयसमापत्तिमध्यासीनस्य योगिनः ।  
तादात्म्यं किल पिण्डस्थं मितं पिण्डं हि पिण्डितम् ॥ १०-२४३ ॥  


अधिष्ठेयेन धरादिना या समापत्तिस्तादात्म्यमयः   
समाधिविशेषस्तामधिशयानस्य योगिनो यद्धराद्यैकात्म्यं तदागमे   
पिण्डस्थमुच्यते, यतो धराद्येन मीयमानं पिण्डितं   
विशरारुतापरिहारेण शरीरीभूतं सत्पिण्डं   
गर्भीकृततत्तदर्थजातं व्यापकरूपम् -- इत्यर्थः ॥ २४३ ॥  

न केवलमिदमेव जाग्रतः पारिभाषिकं सञ्ज्ञान्तरं यावदन्यदपि --   
इत्याह --   


प्रसङ्ख्यानैकरूढानां ज्ञानिनां तु तदुच्यते ।  
सर्वतोभद्रमापूर्णं सर्वतो वेद्यसत्तया ॥ १०-२४४ ॥  


तदिति -- जाग्रत् । एवं परिभाषणे चात्र किं निमित्तम् ? --   
इत्याशङ्क्योक्तम् ↓ "आपूर्णं सर्वतो वेद्यसत्तया" इति ॥ २४४ ॥   

एवमपि प्रसङ्ख्यानपरेष्वेवायं सञ्ज्ञानियमः -- इति कोऽभिप्रायः ?   - इत्याशङ्क्याह --   


सर्वसत्तासमापूर्णं विश्वं पश्येद्यतो यतः ।  
ज्ञानी ततस्ततः संवित्तत्त्वमस्य प्रकाशते ॥ १०-२४५ ॥  


एवं चात्र तिस्त्र एव सञ्ज्ञाः -- इत्यवधारणं कुतस्त्यम् ? --   
इत्याशङ्क्याह --   


लोकयोगप्रसङ्ख्यानत्रैरूप्यवशतः किल ।  
नामानि त्रीणि भण्यन्ते स्वप्नादिष्वप्ययं विधिः ॥ १०-२४६ ॥  


एतदेवान्यत्राप्यतिदिशति -- श्वप्नादिष्वप्ययं विधिः" इति । तेन   
लौकिकी सञ्ज्ञा स्वप्नः सुषुप्तं तुर्यं च, यौगिकी पदस्थं रूपं   
रूपातीतं च, ज्ञानीया व्याप्तिर्महाव्याप्तिः प्रचयश्चेति । तुर्यातीते   
पुनर्वक्ष्यमाणदृशा योगो न प्रतपेदिति लोकप्रसङ्ख्यानाभिप्रायेण   
तुर्यातीतं महाप्रचयश्चेति सञ्ज्ञाद्वयमेवोक्तम् ॥ २४६ ॥  

एवं जाग्रदवस्थां निरूप्य, स्वप्नावस्थामपि निरूपयति --   


यत्त्वधिष्ठानकरणभावमध्यास्य वर्तते ।  
वेद्यं सत्पूर्वकथितं भूततत्त्वाभिधामयम् ॥ १०-२४७ ॥  

तत्स्वप्नो मुख्यतो ज्ञेयं तच्च वैकल्पिके पथि ।  


यत्पुनर्जाग्रद्दशाधिशाय्यपि चैत्रमैत्रादिभूतानीत्यादिनोक्तं   
भूततत्त्वावधिष्ठितिक्रियायां प्रमाणपदास्कन्दनेनास्ते तन्मुख्यतः   
स्वप्नो मेयच्छायावभासिनी मानप्रधाना स्वप्नावस्थेयम् -- इत्यर्थः ।   
"मुख्यतः" इति अन्तरा ह्यमुख्या अप्यस्य स्वप्नजाग्रदादयो भेदाः   
सम्भवन्ति -- इति भावः । ननु विकल्पाविकल्पात्मके   
पदद्वयेऽप्येषामेवंरूपत्वं भवेत् इदं पुनः किमधिकृत्योक्तम्? --   
इत्याशङ्क्याह -- "ज्ञेयं तच्च वैकल्पिके पथि" इति । तदुक्तम् --   
श्वप्नो विकल्पाः ।" (शि। सू। १।९) इति ॥ २४७ ॥  

ननु लोके सर्वस्य स्वापावसरे स्वानुभवसाक्षिकमविकल्पकवृत्त्यैव   
तत्तदर्थानुभवो भवेदिति किमेतत्? -- इत्याशङ्क्याह --   


वैकल्पिकपथारूढवेद्यसाम्यावभासनात् ॥ २४८ ॥  

लोकरूढोऽप्यसौ स्वप्नः साम्यं चाबाह्यरूपता ।  


लोकेऽपि ह्यसाधारण्यादिना वैकल्पिकार्थसमानमेवावभासमधिकृत्य   
स्वप्नावस्था प्ररोहमुपगतेति नेदमपूर्वं किञ्चिदुक्तम् -- "तच्च   
वैकल्पिके पथि ज्ञेयम्" इति । ननु विकल्पस्वप्नयोरर्थावभासे   
कुतस्त्यमेवं साम्यम्? -- इत्याशङ्क्योक्तम् -- शाम्यं चाबाह्यरूपता" इति   
। चो हेतौ । अबाह्यरूपत्वादेव चात्रासाधारण्यादि भवेदिति भावः ॥   
२४८ ॥  

एवं वैकल्पिकार्थत्वेऽप्यत्र स्पष्टास्पष्टतया द्वैविध्यं विभजति --   


<details open><summary>विश्वास-प्रस्तुतिः</summary>

उत्प्रेक्षा-स्वप्न-सङ्कल्प-  
स्मृत्य्-उन्मादादि-दृष्टिषु ॥ १०-२४९ ॥  
विस्पष्टं यद् वेद्य-जातं  
जाग्रन्-मुख्यतयैव तत् ।  

</details>

<details><summary>मूलम्</summary>

उत्पेर्क्षास्वप्नसङ्कल्पस्मृत्युन्मादादिदृष्टिषु ॥ १०-२४९ ॥  
विस्पष्टं यद्वेद्यजातं जाग्रन्मुख्यतयैव तत् ।  

</details>


<details><summary>विस्तारः (द्रष्टुं नोद्यम्)</summary>

एतच्चात्र भयादिविषयत्वेन वाच्यम् । यदुक्तम् --   

"भावनाबलतः स्पष्टं भयादाविव भासते ।  
यज्ज्ञानमविसंवादि तत्प्रत्यक्षमकल्पकम् ॥"   

इति । गाढत्रासानुरागादिना हि पुरःस्फुरदूर्पमेवाततायिनायिकादि   
भायादित्युक्तम्विस्पष्टं वेद्यजातमिति । आदिशब्दात्कामशोकादि ।   
तदुक्तम् --   

"कामशोकभयोन्मादचौरस्वप्नाद्युपप्लुताः ।  
अभूतानपि पश्यन्ति पुरतोऽवस्थितानिव ॥"   

इति । मुख्यतयेति स्पष्टत्वस्यासाधारणजाग्रल्लक्षणत्वात्,   
तेनार्थस्य वैकल्पिकत्वात्स्वप्नत्वं स्पष्टत्वाच्च जाग्रत्वमिति   
स्वप्नजागरेयमित्युक्तं स्यात् ॥ २४९ ॥  

एवं स्वप्नजागरां निरूप्य स्वप्नस्वप्नमपि निरूपयति --   

</details>



<details open><summary>विश्वास-प्रस्तुतिः</summary>

यत् तु तत्राप्य् अविस्पष्टं  
स्पष्टाधिष्ठातृ भासते ॥ १०-२५० ॥  
विकल्पान्तरगं वेद्यं +++(प्रमेयं)+++  
तत् स्वप्न-पदम् उच्यते ।  
</details>

<details><summary>मूलम्</summary>

यत्तु तत्राप्यविस्पष्टं स्पष्टाधिष्ठातृ भासते ॥ १०-२५० ॥  
विकल्पान्तरगं वेद्यं तत्स्वप्नपदमुच्यते ।  

</details>


<details><summary>विस्तारः (द्रष्टुं नोद्यम्)</summary>

अपिर्भिन्नक्रमः । तेन जाग्रदविशिष्टाधिष्ठात्रपि   
विकल्पान्तरगमविस्पष्टं वेद्यजातं पुनस्तत्रोत्पेर्क्षादौ यद्भासते   
तत्स्वप्नपदमुच्यते स्वप्नस्वप्नरूपत्वान्मुख्यः स्वप्नः -- इत्यर्थः ॥   
२५० ॥   

नन्वत्रार्थस्य स्पष्टास्पष्टत्वाभ्यां जाग्रत्स्वप्नविभाग उक्तस्तच्च   
स्पष्टास्पष्टत्वं सन्निकर्षविप्रकर्षाभ्यामपि देवकुलादौ   
दृष्टमिति कथं तावतैवैतद्भवेत् ?इत्याशङ्क्याह --   
</details>



<details open><summary>विश्वास-प्रस्तुतिः</summary>

तदैव +++(→स्वप्ने)+++ तस्य +++(→वस्तुनः)+++ वेत्त्य् एव  
स्वयम् एव ह्य् अबाह्यताम् ॥ १०-२५१ ॥
</details>

<details><summary>मूलम्</summary>

तदैव तस्य वेत्त्येव स्वयमेव ह्यबाह्यताम् ॥ १०-२५१ ॥
</details>
  


<details><summary>विस्तारः (द्रष्टुं नोद्यम्)</summary>

तदैवेति निर्विचारम् -- इत्यर्थः । तस्येत्युत्प्रेक्षाविषयस्यार्थस्य ।   
स्वयमेवेति न तु तैमिरिकादिद्विचन्द्रादिवदाप्तवचनात् ॥ २५१ ॥  

ननु अबाह्यता नाम किमुच्यते ? -- इत्याशङ्क्याह --   

</details>



<details open><summary>विश्वास-प्रस्तुतिः</summary>

प्रमात्रन्तर-साधार-  
भाव-हान्य् अस्थिरात्मते+++(के??)+++ ।  

</details>

<details><summary>मूलम्</summary>

प्रमात्रन्तरसाधारभावहान्यस्थिरात्मते ।  

</details>


<details><summary>विस्तारः (द्रष्टुं नोद्यम्)</summary>

बाह्यत्वे ह्यर्थस्य सर्वप्रमातृसाधारण्यं स्थिरत्वं च भवेत् ↓ इति   
भावः ॥  

नन्वत्र स्वप्नजागराद्येव भेदतया किमस्ति उतान्यदपि ? --   
इत्याशङ्क्याह --   

</details>



<details open><summary>विश्वास-प्रस्तुतिः</summary>

तत्रापि चातुर्विध्यं तत्  
प्राग् दिशैव प्रकल्पयेत् ॥ १०-२५२ ॥  
गतागतं सुविक्षिप्तं  
सङ्गतं सुसमाहितम् ।  
</details>

<details><summary>मूलम्</summary>

तत्रापि चातुर्विध्यं तत् प्राग्दिशैव प्रकल्पयेत् ॥ १०-२५२ ॥  
गतागतं सुविक्षिप्तं सङ्गतं सुसमाहितम् ।  
</details>



<details><summary>विस्तारः (द्रष्टुं नोद्यम्)</summary>

न केवलं जागरायामेव चातुर्विध्यमस्ति   
यावत्स्वप्नेऽपीत्यपिशब्दार्थः । प्राग्दिशैवेति मेयादिगतत्वेन   
स्वप्नस्वप्नादिगतत्वेन च । तदेवाह -- गतागतमित्यादि । एते च क्रमेण   
षट्त्रिंशदङ्गुलप्राणचारोपजायमानगमागमसम्बन्धात्   
दूरतरदेशकालोल्लिख्यमानपदार्थसंस्पर्शात्   
सङ्कल्पनैकवृत्तिमनोमात्रसंसर्गाद्   
वैकल्पिकार्थैकतानत्वाच्चेत्येवमन्वर्थनामानश्चत्वारो भेदाः ।   
तदुक्तम् --   

"द्विसञ्ज्ञं स्वप्नमिच्छन्ति पदस्थं व्याप्तिरित्यपि ।" (मा। वि। २।३७)   

इत्युपक्रम्य  

"…पदस्थं च चतुर्विधम् ।  
गतागतं सुविक्षिप्तं सङ्गतं सुसमाहितम् ॥" (मा। वि। २।४४)   

इति ॥ २५२ ॥  

स्वप्नेऽपि जागरावत्त्रिधैव सञ्ज्ञाभेदोऽस्ति -- इत्याह --   

</details>



अत्रापि पूर्ववन्नाम लौकिकं स्वप्न इत्यदः ॥ १०-२५३ ॥  

बाह्याभिमतभावानां स्वापो ह्यग्रहणं मतम् ।  
सर्वाध्वनः पदं प्राणः सङ्कल्पोऽवगमात्मकः ॥ १०-२५४ ॥  

पदं च तत्समापत्ति पदस्थं योगिनो विदुः ।  


लोकेऽपि स्वप्नशब्दस्यात्र प्रवृत्तौ किं निमित्तम्? -- इत्याशङ्क्योक्तम् --   
बाह्याभिमतभावानां स्वापो ह्यग्रहणमिति । सर्वाध्वनः पदमिति   
स्थानं यथा चैतत्तथा षष्ठाह्निक एव निर्णीतम् । पद्यते   
ज्ञायतेऽनेन सर्वमित्यवगमात्मकत्वात्सङ्कल्पोऽपि पदं तदैकात्म्यमेव   
च तत्स्थत्वमुच्यते -- इत्युक्तम् तत्समापत्ति पदस्थमिति । तेन   
प्राणैकात्म्यं सङ्कल्पैकात्म्यं चेत्यर्थः । "योगिनः"इत्यनेनास्याः  
सञ्ज्ञाया योगिविषयत्वमुक्तम् ॥ २५४ ॥  

एवं ज्ञानिविषयत्वेनापि सञ्ज्ञान्तरं योजयति --   


वेद्यसत्तां बहिर्भूतामनपेक्ष्यैव सर्वतः ॥ १०-२५५ ॥  

वेद्ये स्वातन्त्र्यभाग् ज्ञानं स्वप्नं व्याप्तितया भजेत् ।  


इह खलु बहीरूपतात्मपारतन्त्र्यमपहाय सर्वतः स्वात्ममात्रोल्लिखित   
एवार्थे स्वतन्त्रं संयोजनवियोजनकारि वैकल्पिकं ज्ञानमेव स्वप्नं   
ज्ञानिषु व्याप्तितया भजेत्तथा व्यवहरेत् -- इत्यर्थः ॥ २५५ ॥   

जागरायां च यथा प्रमेयस्य प्राधान्यं तथेहापि प्रमाणस्य --   
इत्याह --   


मानभूमिरियं मुख्या स्वप्नो ह्यामर्शनात्मकः ॥ १०-२५६ ॥  


मानप्राधान्ये हेतुः श्वप्नो ह्यामर्शनात्मकः" इति । "आमर्शनात्मकः"   
इति मानसावसायरूपत्वान्निश्चयात्मकः -- इत्यर्थः ॥ २५६ ॥   


वेद्यच्छायोऽवभासो हि मेयेऽधिष्ठानमुच्यते ।  
यत्त्वधिष्ठातृभूतादेः पूर्वोक्तस्य वपुर्धुर्वम् ॥ १०-२५७ ॥  

बीजं विश्वस्य तत्तूष्णीभूतं सौषुप्तमुच्यते ।  


नन्वधिष्ठितिक्रियाकरणं स्वप्नः -- इत्युक्तं   
तत्कथमामर्शनात्मकत्वमिहास्योक्तम्? -- इत्याशङ्क्याह --   


अनुभूतौ विकल्पे च योऽसौ द्रष्टा स एव हि ॥ १०-२५८ ॥  

न भावग्रहणं तेन सुष्ठु सुप्तत्वमुच्यते ।  


य एव जागरायां स्वप्ने च प्रमातोक्तः स एव सौषुप्तेऽपीति,   
प्रमिणोतीति प्रमाता प्रमातृत्वादेवावश्यं मेयमानादिक्षोभेन   
भवितव्यमिति कथमुक्तं तूष्णीम्भूतम्? -- इत्याशङ्क्याह -- स एव   
हि न भावग्रहणम्" इति । न हि प्रमातैव भावः प्रमेयम्, ग्रहणं वा   
प्रमाणम्, तथात्वे हि चतुष्ट्वमेवैतन्न स्यादिति समग्र एव व्यवहारः   
समुत्सीदेत्, अतश्च मेयमानादिक्षोभमन्तरेण प्रमातापि   
स्वात्ममात्रविश्रान्तो भवेद्येनेयमवस्था सर्वत्र सुष्ठु   
सुप्तमित्युद्धोष्यते ॥ २५८ ॥  

ननु यद्येवं तर्हि कथमन्तःकरणधर्मो गाढनिद्रापि लोकेषु   
सुषुप्तमित्युच्यते? इत्याशङ्क्याह ↓   


तत्साम्याल्लौकिकीं निद्रां सुषुप्तं मन्वते बुधाः ॥ १०-२५९ ॥  

बीजभावोऽथाग्रहणं साम्यं तूष्णींस्वभावता ।  


किं नाम च तत्साम्यम् ? -- इत्याशङ्क्योक्तम् तूष्णींस्वभावतेति ।   
तूष्णीं -स्वभावेऽपि किं निमित्तम्? -- इत्याशङ्क्याह -- "बीजभावः"   
इति सम्भाव्यमानभाविकार्यसम्बन्धात्, अग्रहणमिति च   
बाह्यविषयासंवेदनात् ॥ २५९ ॥  

इदमेव च जाग्रज्जाग्रदादिवन्मुख्यं सुषुप्तम् -- इत्याह --   


मुख्या मातृदशा सेयं सुषुप्ताख्या निगद्यते ॥ १०-२६० ॥  


अस्यापि प्राग्वदेव योगिज्ञानिविषयतया सञ्ज्ञाद्वयमस्ति -- इत्याह ↓   


रूपकत्वाच्च रूपं तत्तादात्म्यं योगिनः पुनः ।  
रूपस्थं तत्समापत्त्यौदासीन्यं रूपिणां विदुः ॥ १०-२६१ ॥  

प्रसङ्ख्यानवतः कापि वेद्यसङ्कोचनात्र यत् ।  
नास्ति तेन महाव्याप्तिरियं तदनुसारतः ॥ १०-२६२ ॥  


प्रमातृमात्रसारत्वाद्विश्वस्य रूपयति तत्तदर्थजातं   
स्वात्मसात्कारेण रूपवत्करोतीति रूपं प्रमाता, तदैकात्म्यं नाम   
योगिषु रूपस्थं विदुस्तथा व्यवहरन्ति -- इत्यर्थः । नन्वेवं   
प्रमात्रैकात्म्ये योगिनां तुर्यसुषुप्तयोः को विशेषः? -- इत्याशङ्क्याह   
↓ तत्समापत्त्या रूपिणामौदासीन्यमिति । अत्र हि प्रमातृरूपसमापत्त्या   
रूपिणां भावानामौदासीन्यमनुद्रेको न तु तुर्यदशायामिव सर्वतो   
विगलनं येनाविशेषः स्यात् । तेनेति वेद्यसङ्कोचनानास्तित्वेन हेतुना --   
इत्यर्थः । "तदनुसारतः" इति प्रसङ्ख्यानवतोऽनुसृत्य -- इत्यर्थः ।   
तदुक्तम् --   

"रूपस्थं तु महाव्याप्तिः सुषुप्तस्यापि तद्द्वयम् ।" (मा। वि। २।३७)   

इति ॥ २६२ ॥  

अत्रापि पिण्डस्थादिवद्भेदचातूरूप्यमस्ति -- इत्याह --   


उदासीनस्य तस्यापि वेद्यं येन चतुर्विधम् ।  
भूतादि तदुपाध्युत्थमत्र भेदचतुष्टयम् ॥ १०-२६३ ॥  

उदितं विपुलं शान्तं सुप्रसन्नमथापरम् ।  


वेद्यादिक्षोभशून्यस्यापि प्रमातुर्भूततत्त्वादि वेद्यं येन   
वक्ष्यमाणोदितत्वादिभेदाच्चतुर्विधम्, तेनापि   
उपाधिबलायातमुदितत्वादिभेदचतुष्टयमेव -- इति वाक्यार्थः ।   
उदितमिति संस्कारमात्रात्मनावस्थानात् । विपुलमिति तथैव प्ररोहात् ।   
शान्तमिति प्रलीनसंस्कारत्वात् । सुप्रसन्नमिति   
उद्भवदहम्भावरसौन्मुख्यात् । तदुक्तम् ↓   

"चतुर्धा रूपसंस्थं तु ज्ञातव्यं योगचिन्तकैः ।  
उदितं विपुलं शान्तं सुप्रसन्नमथापरम् ॥" (मा। वि। २।४४)   

इति ॥ २६३ ॥  

इदानीं क्रमप्राप्तं तुर्यं लक्षयति --   


यत्तु प्रमात्मकं रूपं प्रमातुरुपरि स्थितम् ॥ १०-२६४ ॥  

पूर्णतागमनौन्मुख्यमौदासीन्यात्परिच्युतिः ।  
तत्तुर्यमुच्यते शक्तिसमावेशो ह्यसौ मतः ॥ १०-२६५ ॥  


प्रमातुरिति मितस्य, पूर्णस्य हि चतस्रोऽपि विधाः   
स्वातन्त्र्यविजृम्भामात्रम् -- इत्यभिप्रायः । उपरिस्थितत्वमेव दर्शयति   - पूर्णतागमनौन्मुख्यमौदासीन्यात्परिच्युतिरिति । ननु कथङ्कारं   
नाम तुर्यदशायामौदासीन्यन्यग्भावमात्रात्स्वरूपताग्रहोन्मुखीभावो   
भवेत्? -- इत्याशङ्क्याह -- "शक्तिसमावेशो ह्यसौ मतः" इति ।   
परामर्शरूपायां हि शक्तौ समावेशस्तत्प्राधान्यमेव -- इत्यर्थः ॥   
२६५ ॥  

नन्विदं पूर्णतागमनं प्रत्यौन्मुख्यं नाम किं पूर्णं   
रूपमुतापूर्णम्, तत्रापूर्णं चेज्जाग्रदादय एव, पूर्णं   
चेत्तुर्यातीतमेवेत्यन्तरा किमिदं तुर्यं नाम ? -- इत्याशङ्क्याह --   


सा संवित्स्वप्रकाशा तु कैश्चिदुक्ता प्रमेयतः ।  
मानान्मातुश्च भिन्नैव तदर्थं त्रितयं यतः ॥ १०-२६६ ॥  


सा तुर्यरूपा संवित्कैश्चित्स्वप्रकाशत्वात्प्रमेयादिभ्यो   
व्यतिरिक्तैवोक्ता-इति वाक्यार्थः, अन्यथा ह्यस्याः परप्रकाशवादे   
प्रकाशत्वेन च प्रमाणादपरोक्षसंविद्वादे च तथाविधादेव   
प्रमातुर्भेदो न सिद्ध्येत् । ननु स्वप्रकाशत्वमप्यस्याः कुतस्त्यम्? --   
इत्याशङ्क्योक्तम् "तदर्थं त्रितयं यतः" इति । यतस्तज्जाग्रदादित्रयं   
तस्यां संविद्येवार्थोऽर्थनात्मिका याच्ञाकाङ्क्षा यस्य   
तत्संविद्विश्रान्त्युन्मुखम् -- इत्यर्थः । अन्यथा हि   
जाग्रदादिविश्रान्तिरूपायास्तस्या अपि विश्रान्त्यन्तरोन्मुखत्वेऽनवस्था   
भवेत् -- इति भावः ॥ २६६ ॥   

कथं चास्यामेते विश्राम्यन्ति? -- इत्याशङ्क्याह --   


मेयं माने मातरि तत् सोऽपि तस्यां मितौ स्फुटम् ।  
विश्राम्यतीति सैवैषा देवी विश्वैकजीवितम् ॥ १०-२६७ ॥  


देवीति स्वप्रकाशत्वाद् द्योतमाना -- इत्यर्थः । विश्वैकजीवितमिति   
प्रमेयादेः सर्वस्यैवात्र विश्रमात् । यदुक्तम् ↓   

"वेद्यं वेदकतामाप्तं वेदकः संविदात्मताम् ।  
संवित्त्वदात्मा चेत्सत्यं तेनेदं त्वन्मयं जगत् ॥"   

इति ॥ २६७ ॥  

नन्वियं प्रमाणफलरूपा मेयादित्रयसाध्या मितिरतो मेयादयोऽस्या   
जीवितं न तु सा तेषामिति किमेतदुक्तम् ? -- इत्याशङ्क्याह --   


रूपं दृशाहमित्यंशत्रयमुत्तीर्य वर्तते ।  
द्वारमात्राश्रितोपाया पश्यामीत्यनुपायिका ॥ १०-२६८ ॥  

प्रमातृता स्वतन्त्रत्वरूपा सेयं प्रकाशते ।  
संवित्तुरीयरूपैवं प्रकाशात्मा स्वयं च सा ॥ १०-२६९ ॥  


रूपमिति प्रमेयम्, दृशेति प्रमाणम्, अहमिति प्रमाता, सेयं   
विश्वैकजीवितं शुद्धा परा संविदेवमंशत्रयोत्तीर्णा   
पश्यामीत्येवमाकारं बहिष्प्रसरणानन्तरं प्रत्यावृत्य   
स्वात्मविश्रान्तौ यद्द्वारं तावत्येवाश्रितो मेयादित्रयलक्षण उपायो   
यया सा, स्वरूपे पुनरनुपयुज्यमानानुपपद्यमानोपाया, स्वातन्त्र्यमयी   
परप्रमातृता सा -- इति वाक्यार्थः । ननु कर्मकरणकर्तृव्यतिरिक्तं   
फलदशाधिशायि तुरीयं रूपं प्रकाशं पश्यामो न तु तदतिरिक्ता   
काचन संवित्परिस्फुरति यस्याः पश्यामीति द्वारमुच्येत ? --   
इत्याशङ्क्याह -- "प्रकाशते" इति । चो हेतौ । सा हि परप्रमातृरूपा   
शुद्धा संवित्स्वयं प्रकाशते न तु पश्यामीत्यादिविकल्पोल्लेखभूमिः   - इत्यर्थः । यतस्तुरीयाभिमतस्य पश्यामीति प्रकाशस्य सैवात्मा   
तस्यां हि क्षणमप्यप्रकाशमानायां न किञ्चिदेव परिस्फुरेत् ॥ २६९ ॥  

अत एवाह ↓   


तत्समावेशतादात्म्ये मातृत्वं भवति स्फुटम् ।  
तत्समावेशोपरागान्मानत्वं मेयता पुनः ॥ १०-२७० ॥  

तत्समावेशनैकट्यात् त्रयं तत्तदनुग्रहात् ।  


प्रमात्रादीनां हि तुर्यसंविदमपेक्ष्य यथायथं विप्रकर्षः --   
इत्युक्तम् -- "तत्समावेशतादात्म्ये" इति, तत्समावेशोपरागादिति,   
तत्समावेशनैकट्यादिति च ॥ २७० ॥  

प्रमाणफलविलक्षणसंविद्वाद एव चागमप्रसिद्धिरनुगता -- इत्याह --   


वेद्यादिभेदगलनादुक्ता सेयमनामया ॥ १०-२७१ ॥  

मात्राद्यनुग्रहादा(धा)नात्सव्यापारेति भण्यते ।  


उक्तेति इहैव समनन्तरम् । "अनामया सव्यापारा च भण्यते" इति   
श्रीपूर्वशास्त्रे यददूर एव संवादयिष्यति ॥ २७१ ॥  

एतदेव स्वदर्शनभङ्ग्यापि योजयति --   


जाग्रदाद्यपि देवस्य शक्तित्वेन व्यवस्थितम् ॥ १०-२७२ ॥  

अपरं परापरं च द्विधा तत्सा परा त्वियम् ।  


ततश्च तज्जाग्रदादित्रयमेव द्विधा पारमेश्वरी शक्तिः -- इत्युक्तम् --   
द्विधा तत्सेति। सेति शक्तिः, इयं तु तुर्यात्मा संवित्परा तेन   
जाग्रत्स्वप्नावपरा, सुषुप्तं परापरा, तुर्यं च परेति ॥ २७२ ॥  

अत्रापि प्राग्वदेव सञ्ज्ञाभेदोऽस्ति -- इत्याह --   


रूपकत्वादुदासीनाच्च्युतेयं पूर्णतोन्मुखी ॥ १०-२७३ ॥  

दशा तस्यां समापत्ती रूपातीतं तु योगिनः ।  
पूर्णतौन्मुख्ययोगित्वाद्विश्वं पश्यति तन्मयः ॥ १०-२७४ ॥  

प्रसङ्ख्याता प्रचयतस्तेनेयं प्रचयो मता ।  


पूर्णतौन्मुख्यादुदासीनादूर्पकत्वात्प्रमातृत्वात् च्युतायामस्यां   
तुर्यदशायां योगिषु समापत्तिर्नाम रूपं मितमपि   
मातारमतिक्रान्तत्वादूर्पातीतमित्युच्यते । "प्रचयतः" इति   
राशीभूतत्वेन, अत एव "तन्मयः" इत्युक्तं विश्वस्य   
करामलकवत्प्रचिततया दर्शनेन हेतुना -- इत्यर्थः । तदुक्तम् --   

"प्रचयो रूपातीतं च सम्यक्तुर्यमुदाहृतम् ।" (मा। वि। २।३८)   

इति ॥ २७४ ॥  

नन्वस्यामपि परस्परसाङ्कर्याज्जाग्रदादिवच्चातूरूप्यं किं   
सम्भवेन्न वा ? -- इत्याशङ्क्याह --   


नैतस्यामपरा तुर्यदशा सम्भाव्यते किल ॥ १०-२७५ ॥  

संविन्न किल वेद्या सा वित्त्वेनैव हि भासते ।  


तुर्यं हि परा संवित्, सा च वेदित्रेकस्वभावेति   
वेद्यदशासंस्पर्शोऽप्यस्या न स्यात्तत्कथमियं   
वेद्यवेदकोभयरूपतामश्नुवीत येनोभयदशाधिशायि तुर्यतुर्यमपि   
स्यात् ॥ २७५ ॥  

ननु यद्येवं तर्हि तुर्यजाग्रदाद्यपि किं सम्भवेन्न वा ? --   
इत्याशङ्क्याह --   


जाग्रदाद्यास्तु सम्भाव्यास्तिस्त्रोऽस्याः प्राग्दशा यतः ॥ १०-२७६ ॥  

त्रितयानुग्रहात्सेयं तेनोक्ता त्रिकशासने ।  
मनोन्मनमनन्तं च सर्वार्थमिति भेदतः ॥ १०-२७७ ॥  


शम्भाव्याः" इति जाग्रदादयो हि परस्या एव संविदः   
स्वातन्त्र्यविजृम्भितम्, अत एवाह -- यतस्त्रितयानुग्रहात्सेयमिति । अत एव   
जाग्रदाद्यानुगुण्येन श्रीपूर्वशास्त्रे त्रिप्रकारतयेयमुक्ता -- इत्याह -- तेनेत्यादि । तेनेति जाग्रदाद्यवस्थात्रयानुग्राहकत्वेन । मनोन्मनमिति   
जागरायामविकल्पकप्राधान्यान्मनसो मननरूपस्वव्यापारोत्क्रमणेन   
वृत्तेः । अनन्तमिति स्वप्ने विषयेन्द्रियाद्यनपेक्षणेन   
देशकालाद्यनियमात् । सर्वार्थमिति सुषुप्ते विश्वस्य   
शक्त्यात्मनावस्थानात् ॥ २७७ ॥  

एवं तुर्यमभिधाय तुर्यातीतमप्यभिधत्ते --   


यत्तु पूर्णानवच्छिन्नवपुरानन्दनिर्भरम् ।  
तुर्यातीतं तु तत्प्राहुस्तदेव परमं पदम् ॥ १०-२७८ ॥  


ननु तुर्यातीतं नाम पञ्चमं पदम्, किमतोऽप्यन्यत्पदमस्ति न वा? --   
इत्याशङ्क्योक्तम् -- तदेव परमं पदमिति । परममित्यनन्याकाङ्क्षं   
परविश्रान्तिधामत्वात्, अत एवोक्तम् -- पूर्णानवच्छिन्नवपुरिति,   
आनन्दनिर्भरमिति च ॥ २७८ ॥  

ननु लोकयोगप्रसङ्ख्यानवशाद्यथा जाग्रदादीनां   
चतसॄणामप्यवस्थानां त्रीणि नामान्युक्तानि, तद्वदिहापि किमुच्यन्ते न   
वा ? -- इत्याशङ्क्याह --   


नात्र योगस्य सद्भावो भावनादेरभावतः ।  
अप्रमेयेऽपरिच्छिन्ने स्वतन्त्रे भाव्यता कुतः ॥ १०-२७९ ॥  

योगाद्यभावतस्तेन नामास्मिन्नादिशद्विभुः ।  


तेनेति योगादेरसद्भावेन । यथा चैतत्तथा द्वितीयाह्निकादावुक्तम् ॥   
२७९ ॥  

अतश्चात्र संविदेकरूपत्वात्प्रसङ्ख्यानमेव प्रपततीति   
तदभिप्रायेणैव नामास्ति -- इत्याह --   


प्रसङ्ख्यानबलात्त्वेतदूर्पं पूर्णत्वयोगतः ॥ १०-२८० ॥  

अनुत्तरादिह प्रोक्तं महाप्रचयसञ्ज्ञितम् ।  


एतदूर्पमित्येतच्छब्देन तुर्यातीतपरामर्शः । ननु तुर्ये "प्रचयः" इति   
सञ्ज्ञानमुक्तमिह तु ततोऽपि महत्त्वे किं निमित्तम्? -- इत्याशङ्क्योक्तम् --   
"अनुत्तरात्" इति "पूर्णत्वयोगतः" इति । अनुत्तरादिति तुर्यात् । तत्र हि   
संविदो विश्वोत्तीर्णमेव रूपमिह तु तथात्वेऽपि विश्वमयमिति   
ततोऽप्यस्य महत्त्वयोगः । तदुक्तम् --   

"महाप्रचयमिच्छन्ति तुर्यातीतं विचक्षणाः ।" (मा। वि। २।३८)   

इति ॥ २८० ॥  

अत एवात्र प्रचय इव भेदसम्भावनापि नास्तीति न कश्चिदपि   
विशेषकतया भेद उक्तः -- इत्याह ↓   


पूर्णत्वादेव भेदानामस्यां सम्भावना न हि ॥ १०-२८१ ॥  

तन्निरासाय नैतस्यां भेद उक्तो विशेषणम् ।  


ननु   

श्रीपूर्वशास्त्रे "मनोन्मनमनन्तं च सर्वार्थं सततोदितम् ।  
प्रचये तत्र सञ्ज्ञेयमेकं तन्महसि स्थितम् ॥" (मा।वि। २।४६)  

इत्यादिना महाप्रचयेऽपि सततोदिताख्यो भेद उक्तः ↓ इति   
कथमेतदवोचस्तुर्यातीतदशायां नोक्तो भेद इति ? -- इत्याशङ्क्याह --   


सततोदितमित्येतत्सर्वव्यापित्वसूचकम् ॥ २८२ ॥  

शत्त्वं लघु प्रकाशम् ।" (साम्। १३ का।)  

इत्यादौ सत्त्वस्य लघुत्वादिना तथातथास्वरूपमेवोक्तं तथेहापि   
सततोदितत्वेन सर्वव्यापित्वलक्षणमखण्डस्वरूपमेव प्रकाशितमिति ॥   
२८२ ॥  

किमत्र प्रमाणम् ? -- इत्याशङ्क्याह --   


न ह्येक एव भवति भेदः क्वचन कश्चन ।  

भेदा हि प्रतियोगिनमपेक्ष्य भेदका भवेयुरिति कथमेक एव भेदः स्यात्   
। स हि स्वरूपमेवोच्यते ॥ अतश्चात्रैको भेदः -- इत्येतन्मूढप्रलपितम्   - इत्याह --   


तुर्यातीते भेद एकः सततोदित इत्ययम् ॥ १०-२८३ ॥  

मूढवादस्तेन सिद्धमविभेदित्वमस्य तु ।  


अत एवागमोऽप्येवम् -- इत्याह --   


श्रीपूर्वशास्त्रे तेनोक्तं…  


तत्र पिण्डस्थस्य प्राक्संवादितत्वात्पदस्थात्प्रभृति तदेव पठति --   


…पदस्थमपरं विदुः ॥ १०-२८४ ॥  

मन्त्रास्तत्पतयः सेशा रूपस्थमिति कीर्त्यते ।  
रूपातीतं परा शक्तिः सव्यापाराप्यनामया ॥ १०-२८५ ॥  

निष्प्रपञ्चो निराभासः शुद्धः स्वात्मन्यवस्थितः ।  
सर्वातीतः शिवो ज्ञेयो यं विदित्वा विमुच्यते ॥ १०-२८६ ॥  


अपरमित्यधिष्ठानकरणं सुषुप्ते च प्रमातुरेव प्राधान्यमित्युक्तम् --   
"मन्त्रास्तत्पतयः सेशा इति । शक्तिरिति संवित्, सैव हि तुर्यस्य   
रूपमित्युक्तं प्राक् । निष्प्रपञ्च" इति अविभिन्नस्वभावः इत्यर्थः ।   
अत एवोक्तम् -- श्वात्मन्यवस्थितः" इति निराभासः" इति "शुद्ध" इति च ।   
शर्वातीतः" इति सर्वं तुर्याद्यतीतः सर्वानप्यत्यर्थमितश्च --   
इत्यर्थः ॥ २८६ ॥  

नन्विह "श्रीशम्भुनाथाज्ज्ञात्वा मयैतद्दर्श्यते" इति प्रागुक्तं तेन   
पुनः स्वोपज्ञमेव किमेतदुक्तं न वा ? -- इत्याशङ्क्याह --   


इति श्रीसुमतिप्रज्ञाचन्द्रिकाशान्ततामसः ।  
श्रीशम्भुनाथः सद्भावं जाग्रदादौ न्यरूपयत् ॥ २८७ ॥  


श्रीसुमतिनाथो ह्यस्य परमगुरुर्यत्पारम्पर्यादनेनैतदधिगतम् ॥ २८७ ॥  

इदानीमेषामेव गुर्वन्तरमताभिप्रायेणापि स्वरूपं   
निरूपयितुमुपक्रमते --   


अन्ये तु कथयन्त्येषां भङ्गीमन्यादृशीं श्रिताः ।  
यदूर्पं जाग्रदादीनां तदिदानीं निरूप्यते ॥ १०-२८८ ॥  


अन्य इति श्रीप्रत्यभिज्ञाकारादयः ॥ २८८ ॥  

तदेवाह ↓   


तत्राक्षवृत्तिमाश्रित्य बाह्याकारग्रहो हि यः ।  
तज्जाग्रत्स्फुटमासीनमनुबन्धि पुनः पुनः ॥ १०-२८९ ॥  

आत्मसङ्कल्पनिर्माणं स्वप्नो जाग्रद्विपर्ययः ।  
लयाकलस्य भोगोऽसौ मलकर्मवशान्न तु ॥ १०-२९० ॥  

स्थिरीभवेन्निशाभावात्सुप्तं सौख्याद्यवेदने ।  
ज्ञानाकलस्य मलतः केवलाद्भोगमात्रतः ॥ १०-२९१ ॥  


यन्नाम बाह्यत्वात्सर्वप्रमातृसाधारणस्यार्थस्य सर्वाक्षगोचरतया   
ग्रहणं तज्जाग्रज्जागरावस्था -- इत्यर्थः । तज्जार्थस्य   
बाह्यत्वादेव स्फुटमासीनं स्पष्टावभासतया तिष्ठत्, अत एव   
बाधानुदयात्पुनःपुनरनुबन्धि स्फुटं स्थिरार्थविषयम् -- इत्यर्थः   
। तदुक्तम् --   

शर्वाक्षगोचरत्वेन या तु बाह्यतया स्थिरा ।  
सृष्टिः साधारणी सर्वप्रमातृणां स जागरः ॥" (रि। प्र। ३।२।१७)   

इति । स्वप्नस्य च जाग्रद्विपर्यये हेतुरात्मसङ्कल्पनिर्माणमिति । तत्र हि   
मनोमात्रविषयत्वादर्थस्य सर्वाक्षगोचरत्वं   
सर्वप्रमातृसाधारणत्वं पुनःपुनरनुबन्धित्वं च नेति ।  

तदुक्तम् ↓   

"मनोमात्रपथेऽप्यक्षविषयत्वेन विभ्रमात् ।  
स्पष्टावभासा भावानां सृष्टिः स्वप्नपदं मतम् ॥"   
(रि। प्र। ३।२।१६)   

इति । यत्पुनरत्र स्पष्टावभासत्वमुक्तं तदपि   
सर्वाक्षगोचरत्वाद्यभावाज्जाग्रद्विपरीतमेवेति न कश्चिद्विरोधः ।   
"लयाकलस्य भोगोऽसौ" इति लयाकलोऽत्र भोक्तैव -- इत्यर्थः, अत एव   
जाग्रत्यपि सकलः प्रमातेत्यनेन सूचितम् । तदुक्तम् --   

"तत्र स्वरूपे ग्राह्यत्वं सकलो ग्राहको मतः ।  
ग्रहणाकारतामाप्ता शक्तिः सकलसम्मता ॥"   

इति । ननु चात्र लयाकलस्य सकलवत्कस्मान्न भोगः स्थिरत्वं यायात् ?   - इत्याशङ्क्याह -- न त्वित्यादि । अस्य   
ह्याणवकार्ममलद्वययोगाज्जातोऽपि भोगो मायीयमलाभावान्न   
प्ररोहमियाच्छरीरादेराश्रयस्यासम्पत्तेः । तदुक्तम् --    

"प्रलयाकलसञ्ज्ञो यस्तस्य कार्ममलस्थितेः ।  
स भोगो जायते मायाभावात्स्थैर्यं न गच्छति ॥"   

इति । सौख्यादीत्यादिशब्दान्नीलादि । तदुक्तम् --   

"…षौषुप्तं प्रलयोपमम् ।" (रि। प्र। ३।२।१५)   

इति ।  
"…ज्ञेयशून्यता ।" (रि। प्र। ३।२।१३)   

इति च । तच्च ज्ञानाकलस्य पदमिति शेषः । अत्र   
हेतुरभिलाषैकरूपाणवमात्रोत्थाद्भोगयोग्यत्वादिति ॥ २९१ ॥   

ननु विज्ञानाकलानामपि किमाणवमलयोगोऽस्ति तन्निमित्तकं   
भोगयोग्यत्वं च ? -- इत्याशङ्क्याह --   


भेदवन्तः स्वतोऽभिन्नाश्चिकीर्ष्यन्ते जडाजडाः ।  
तुर्ये तत्र स्थिता मन्त्रतन्नाथाधीश्वरास्त्रयः ॥ १०-२९२ ॥  

यावद्भैरवबोधान्तःप्रवेशनसहिष्णवः ।  
भावा विगलदात्मीयसाराः स्वयमभेदिनः ॥ १०-२९३ ॥  

तुर्यातीतपदे संस्युरिति पञ्चदशात्मके ।  


ते हि विज्ञानाकला बोधाद्येकरूपत्वादभिन्ना अपि स्वतः   
परमेश्वरेच्छया भेदवन्तश्चिकीर्ष्यन्ते । अत एव भेदभाक्त्वाज्जडाः,   
अभेदभाक्त्वाच्चाजडाः -- इत्युक्तं "जडाजडाः" इति । यदाहुः --   

"बोधादिलक्षणैक्येऽपि येषामन्योन्यभिन्नता ।  
तथेश्वरेच्छाभेदेन ते च विज्ञानकेवलाः ॥" (रि। प्र। ३।२।७)   

इति । तत्र स्थिता इति -- तत्र जाग्रदादौ स्थिताः   
सकलप्रलयाकलविज्ञानाकला एव ये यथायोगं मन्त्रादिरूपतां   
प्राप्ताः सन्तस्तुर्ये प्रमातारस्तदुपादानकत्वान्मन्त्रादीनाम् । तदुक्तम्   -   

"विशिष्टसुखदुःखादिसाधनावेदने सति ।  
तत्सामान्यमयो भोगो जागरे स्मृतिमागतः ॥  

सौषुप्तो मलमात्रोत्थस्तत्र विज्ञानकेवलाः ।  
भेदवन्तः स्वतोऽभिन्नाश्चिकीर्ष्यन्ते जडाजडाः ॥  

तत्राविश्य च त इत्थं स्वातन्त्र्यात्तुर्यमीदृशम् ।  
मन्त्रतत्पतिमन्त्रेशमहेशस्थितिभाक्क्रमात् ॥"   

इति । सर्वे हि परसंविद्विश्रान्त्युन्मुखा एव -- इति भावः । अत एव   
तुर्यातीतपदे प्रमातृप्रमेयात्मानः सर्व एव भावाः   
परसंविदैकात्म्यसहिष्णुत्वाद्विगलदात्मीयसारा अत एव स्वयमभेदिनः   
संस्युः शिवशक्तिमात्रात्मना रूपेण परिस्फुरन्ति -- इत्यर्थः ।   
यथोत्तरं भेदविगलनक्रमावद्योतको यावच्छब्दः । पाञ्चदश्यक्रमे   
चैवं जाग्रदाद्यवस्था इत्युक्तम् -- "इति पञ्चदशात्मके" इति ॥ २९३ ॥  

एवं मतभेदेऽपि जाग्रदाद्यवस्थानां तात्पर्येणैकमेव रूपं   
विश्रमयति --   


यस्य यद्यत् स्फुण्टं रूपं तज्जाग्रदिति मन्यताम् ॥ १०-२९४ ॥  

यदेवास्थिरमाभाति स पूर्वं स्वप्न ईदृशः ।  
अस्फुटं तु यदाभाति सुप्तं तत्तत्पुरोऽपि यत् ॥ १०-२९५ ॥  

त्रयस्यास्यानुसन्धिस्तु यद्वशादुपजायते ।  
स्रक्सूत्रकल्पं तत्तुर्यं सर्वभेदेषु गृह्यताम् ॥ १०-२९६ ॥  

यत्त्वद्वैतभरोल्लासद्राविताशेषभेदकम् ।  
तुर्यातीतं तु तत्प्राहुरित्थं सर्वत्र योजयेत् ॥ १०-२९७ ॥  


सपूर्वमिति पूर्वानुभूतम् -- इत्यर्थः । अस्फुटमिति सुषुप्ते विश्वस्य   
शक्त्यात्मनावस्थानादनुद्भिन्नरूपम् -- इत्यर्थः । ननु यद्येवं   
तर्ह्यत्र न किञ्चिदपि भायात्? -- इत्याशङ्क्याह -- तत्पुरोऽपि यदिति ।   
ततः सुषुप्तात्पुरो जागरायामपि तद्भवति -- इत्यर्थः । अत एव   
सुखमहमस्वाप्समित्यादिका स्मृतिः स्यात्, अत एव समनन्तरं संवादितम्   
"जागरे स्मृतिमागतः" इति । त्रयस्येति जाग्रदादेः । सर्वभेदेष्विति   
जाग्रज्जाग्रदाद्यवान्तरप्रकारेषु -- इत्यर्थः । स्रक्सूत्रकल्पमिति   
सर्वानुगमात् । अत एवोक्तम् --   

"त्रिषु चतुर्थं तैलवदासेच्यम् ।" (शि। सू। ३।२०)   

इति । तुर्यातीते पुनरनुगन्त्रनुगम्याद्यभावाद् भेदगन्धोऽपि   
नास्तीत्युभयमतानुयायि तात्पर्यतो जाग्रदादीनां रूपमुक्तम् । एवं   
पाञ्चदश्यक्रमे जाग्रदाद्यवस्थापञ्चकमभिधाय   
त्रायोदश्यादावप्यतिदिशति -- इत्थं सर्वत्र योजयेदिति ॥ २९७ ॥  

तदेवाह ↓   


लयाकले तु स्वं रूपं जाग्रत्तत्पूर्ववृत्ति तु ।  
स्वप्नादीति क्रमं सर्वं सर्वत्रानुसरेद् बुधः ॥ १०-२९८ ॥  


तत्पूर्ववृत्तीति ततः स्वरूपात्पूर्ववृत्ति लयाकलात् -- इत्यर्थः ।   
सर्वत्रेति शिवान्तम् ॥ २९८ ॥   

तदाह --   


एकत्रापि प्रभौ पूर्णे चित्तुर्यातीतमुच्यते ।  
आनन्दस्तुर्यमिच्छैव बीजभूमिः सुषुप्तता ॥ १०-२९९ ॥  

ज्ञानशक्तिः स्वप्न उक्तः क्रियाशक्तिस्तु जागृतिः ।  


नचैतत् "अग्निर्माणवकः" इत्यादिवदुपचरितम् -- इत्याह --   


न चैवमुपचारः स्यात्सर्वं तत्रैव वस्तुतः ॥ १०-३०० ॥  

न चेन्न क्वापि मुख्यत्वं नोपचारोऽपि तत्क्वचित् ।  


यतस्तत्र चिदेकरूपे पूर्णे प्रभावेव सर्वं भावजातं वस्तुतोऽस्ति,   
अन्यथा हि न किञ्चन चकास्यात् । यदुक्तम् ↓   

श्वामिनश्चात्मसंस्थस्य भावजातस्य भासनम् ।  
अस्त्येव न विना तस्मादिच्छामर्शः प्रवर्तते ॥" (रि। प्र। १।५।१०)   

इति । ततश्च सकलादौ तन्मुख्यं न स्यादप्रकाशनादेव, तथात्वे च   
मुख्याभावादुपचारोऽपि व्याहन्येतेति वास्तवमेव शिवेऽपि   
जाग्रदाद्यवस्थापञ्चकम् ॥ ३०० ॥  

अत्रैव प्रमाणसिद्धतामाह --   


एतच्छ्रीपूर्वशास्त्रे च स्फुटमुक्तं महेशिना ॥ १०-३०१ ॥  


एतदेव श्रौतेनार्थेन च क्रमेणाह --   


तत्र स्वरूपं शक्तिश्च सकलश्चेति तत्त्रयम् ।  
इति जाग्रदवस्थेयं भेदे पञ्चदशात्मके ॥ १०-३०२ ॥  

अकलौ स्वप्नसौषुप्ते तुर्यं मन्त्रादिवर्गभाक् ।  
तुर्यातीतं शक्तिशम्भू त्रयोदशाभिधे पुनः ॥ १०-३०३ ॥  

स्वरूपं जाग्रदन्यत्तु प्राग्वत्प्रलयकेवले ।  
स्वं जाग्रत्स्वप्नसुप्ते द्वे तुर्याद्यत्र च पूर्ववत् ॥ १०-३०४ ॥  

विज्ञानाकलभेदेऽपि स्वं मन्त्रा मन्त्रनायकाः ।  
तदीशाः शक्तिशम्भ्वित्थं पञ्च स्युर्जाग्रदादयः ॥ १०-३०५ ॥  

सप्तभेदे तु मन्त्राख्ये स्वं मन्त्रेशा महेश्वराः ।  
शक्तिः शम्भुश्च पञ्चोक्ता अवस्था जाग्रदादयः ॥ १०-३०६ ॥  

स्वरूपं मन्त्रमाहेशी शक्तिर्मन्त्रमहेश्वरः ।  
शक्तिः शम्भुरिमाः पञ्च मन्त्रेशे पञ्चभेदके ॥ १०-३०७ ॥  

स्वं क्रिया ज्ञानमिच्छा च शम्भुरत्र च पञ्चमी ।  
महेशभेदे त्रिविधे जाग्रदादि निरूपितम् ॥ १०-३०८ ॥  


स्वरूपं धराद्यव्यक्तान्तम्, सकलशब्दसन्निधानात्तदीयैव शक्तिः   
। अकलौ प्रलयाकलविज्ञानाकलौ । स्वरूपमिति सकलतच्छक्तिसहितं   
कलान्तमन्यत्प्राग्वदिति तदकलौ स्वप्नसुप्ते, तुर्यं मन्त्रादिवर्गभाक्,   
तुर्यातीतं शक्तिशम्भु, -- इत्यनुसर्तव्यम् । "प्रलयाकले"   
इत्यर्थाद्वेद्ये, तेनैकादशात्मके भेदे -- इत्यर्थः । स्वमिति   
प्रलयाकलाद्यात्मकं स्वरूपं यत्प्राक्स्वप्नपदं समभवत् । "द्वे" इति   
विज्ञानाकलतच्छक्ती, तेन विज्ञानाकलशक्तिः स्वप्ने, विज्ञानाकलस्तु   
सुषुप्ते इति । पूर्ववदिति तेन तुर्ये मन्त्रादयस्तुर्यातीते तु   
शक्तिशिवाविति । "विज्ञानाकलभेदे" इति नवात्मके भेदे -- इत्यर्थः ।   
स्वमिति विज्ञानाकलादिरूपं यत्प्राक्स्वप्नसौषुप्तदशमध्यशेत ।   
"जाग्रदादयः" इत्यनेन क्रमः सूचितः, तेन सशक्तिर्विज्ञानाकलो   
जाग्रत् यावच्छक्तिशिवौ तुर्यातीतमिति । स्वं मन्त्रादिरूपं   
जाग्रद्यत्प्राक्स्वप्नदशामधिशयानमासीत्, तेन स्वप्ने मन्त्रेश्वराः,   
सुप्ते मन्त्रमहेश्वरास्तुर्ये शक्तिस्तुर्यातीते तु शम्भुरिति । स्वरूपमिति   
मन्त्रेश्वरादिरूपं जाग्रद्यत्प्राक्स्वप्नपदमासीत्   
मन्त्रमहेश्वरशक्तेरारभ्य पुनः क्रमात्स्वप्नाद्या अवस्थाः । स्वमिति   
मन्त्रमहेश्वरादिरूपं जाग्रद्यावच्छम्भुः पञ्चमी तुर्यातीतावस्था   
स्यात् । अस्मद्दर्शने च वस्तुतः शिवशक्तेस्त्रैरूप्यमेवोदितमित्युक्तम्   
क्रिया ज्ञानमिच्छा चेति ॥ ३०७ ॥  

न केवलमियदन्तमेव जाग्रदादि निरूपणीयतया   
सम्भवेद्यावद्विगलितभेदसद्भावे शिवेऽपि -- इत्याह --    


व्यापारादाधिपत्याच्च तद्धान्या प्रेरकत्वतः ।  
इच्छानिवृत्तेः स्वस्थत्वाच्छिव एकोऽपि पञ्चधा ॥ १०-३०९ ॥  


एतच्च समनन्तरमेवोक्तं विभज्य ग्रन्थकृतास्माभिश्च व्याख्यातमिति   
नेह पुनरायस्तम् । तदुक्तं तत्र --   

श्वरूपं तत्र शक्तिश्च सकलश्चेति तत्त्रयम् ।  
इति जाग्रदवस्थेयं भेदे पञ्चदशात्मके ॥  

अकलौ द्वौ परिज्ञेयौ सम्यक्स्वप्नसुषुप्तयोः ।  
मन्त्रादितत्पतीशानवर्गस्तुर्य इति स्मृतः ॥  

शक्तिशम्भू परिज्ञेयौ तुर्यातीते वरानने ।  
त्रयोदशात्मके भेदे स्वरूपसकलावुभौ ॥  

मन्त्रमन्त्रेश्वरेशानाः शक्तीशावपि पूर्ववत् ।  
प्रलयाकलभेदेऽपि स्वं विज्ञानकलावुभौ ॥  

मन्त्रमन्त्रेश्वरेशानाः शक्तीशावपि पूर्ववत् ।  
नवधा कीर्तिते भेदे स्वं मन्त्रा मन्त्रनायकाः ॥  

तदीशाः शक्तिशम्भू च पञ्चावस्थाः प्रकीर्तिताः ।  
पूर्ववत्सप्तभेदेऽपि स्वं मन्त्रेशेशशक्तयः ॥  

शिवश्चेति परिज्ञेयाः पञ्चैव वरवर्णिनि ।  
स्वं शक्तिः स्वा निजेशानाः शक्तिशम्भू च पञ्चके ॥  

त्रिके स्वं शक्तिशक्तीच्छाशिवभेदं विलक्षयेत् ।  
सव्यापाराधिपत्वेन तद्धीनप्रेरकत्वतः ॥  

इच्छानिवृत्तेः स्वस्थत्वादभिन्नं चेति पञ्चधा ।" (मा। वि। २।२७-३५)   

इति । प्रमातृभेदश्च वस्तुधर्मादिषु त्रिष्वपि प्रमेयेष्वन्तः   
प्रतिपदमुक्तः -- इति तेन नेह पृथगुपात्तः ॥ ३०८ ॥  

एतदेव प्रथमार्धेनोपसंहरति इत्येष दर्शितोऽस्माभिस्तत्त्वाध्वा   
विस्तरादथ ।  

इति श्रीमदाचार्याभिनवगुप्तपादविरचिते श्रीतन्त्रालोके  
तत्त्वभेदप्रकाशनं नाम दशममाह्निकम् ॥ १० ॥  

विस्तरादिति, पूर्वाह्निके हि सङ्क्षेपेण षट्त्रिंशद्धा एतदुक्तम्, इह तु   
प्रतितत्त्वं पाञ्चदश्यादिक्रमेणान्यथेति भावः । अथेत्यन्ते   
मङ्गलार्थमिति शिवम् ॥  

कौमारिलनैयायिकमतविमतिसतत्त्वविज्जयरथाख्यः ।  
अख्यापयदतिविशदां दशमाह्निके विवृतिरीतिमिमाम् ॥  

इति श्रीमदाचार्याभिनवगुप्तपादविरचिते,   
श्रीजयरथाचार्यकृतविवेकाख्यव्याख्योपेते श्रीतन्त्रालोके   
तत्त्वभेदप्रकाशनं नाम दशममाह्निकम् ॥ १० ॥  

