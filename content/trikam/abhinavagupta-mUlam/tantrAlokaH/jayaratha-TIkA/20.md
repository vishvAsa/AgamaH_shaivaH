+++
title = "२०"

+++



विंशमाह्निकम्  


" विवेकः "   

जयति विभुर्बलदाता मूढजनाश्वासदायि येन वपुः ।  
बहिराद्यन्तवदपि मध्यशून्यमुल्लासितं सततम् ॥  

इदानीं द्वितीयार्धेन सप्रत्ययां दीक्षां वक्तुमाह--  


अथ दीक्षां ब्रुवे मूढजनाश्वासप्रदायिनीम् ॥ २०-१ ॥  


आश्वासः प्रत्ययः ॥ १ ॥  

तदेवाह--   


त्रिकोणे वह्निसदने वह्निवर्णोज्ज्वलेऽभितः ।  
वायव्यपुरनिर्धूते करे सव्ये सुजाज्वले ॥ २०-२ ॥  

बीजं किञ्चिद् गृहीत्वैतत्तथैव हृदयान्तरे ।  
करे च दह्यमानं सच्चिन्तयेत्तज्जपैकयुक् ॥ २०-३ ॥  

वह्निदीपितफट्कारधोरणीदाहपीडितम् ।  
बीजं निर्बीजतामेति स्वसूतिकरणाक्षमम् ॥ २०-४ ॥  


वह्निसदन इति--अर्थात् ऊर्ध्वमुखे । वह्निवर्णेति--रेफः ।   
वायव्यपुरम्--षडश्रम्, अर्थात् यकारैर्लाञ्छितम् । सव्य इति--  
दक्षिणे । बीजं किञ्चिदिति--धान्यादि । तज्जपैकयुगिति   
फट्कारोद्दीपितरेफावर्तनपरः--इत्यर्थः ॥ ४ ॥  

स्वसूतिकरणाक्षमत्वमेव व्याचष्टे--  


तप्तं नैतत्प्ररोहाय तेनैव प्रत्ययेन तु ।  
मलमायाख्यकर्माणि मन्त्रध्यानक्रियाबलात् ॥ २०-५ ॥  

दग्धानि न स्वकार्याय निर्बीजप्रत्ययं त्विमम् ।  
स श्रीमान्सुप्रसन्नो मे शम्भुनाथो न्यरूपयत् ॥ २०-६ ॥  

बीजस्याप्यत्र कार्या च योजना कृपया गुरोः ।  
यतो दीक्षा सुदीप्तत्वात्स्थावराण्यपि मोचयेत् ॥ २०-७ ॥  


स्वकार्यायेति--बध्यबन्धनाय । सुदीप्तत्वादिति--अदीप्तत्वे हि   
जङ्गमानामपि योजना असाध्या स्थावराणां का वार्त्ता--  
इत्यभिप्रायः । तदुक्तम्--  

"ऋक्षपक्षितरक्ष्वादीन् स्थावराण्यपि मोचयेत् ।"   

इति ॥७ ॥  

अत एवाह--   


यो गुरुर्जपहोमार्चाध्यानसिद्धत्वमात्मनि ।  
ज्ञात्वा दीक्षां चरेत्तस्य दीक्षा सप्रत्यया स्मृता ॥ २०-८ ॥  

अवधूते निराचारे तत्त्वज्ञे नत्वयं विधिः ।  
साचारैः क्रियते दीक्षा या दृष्टप्रत्ययान्विता ॥ २०-९ ॥  

निराचारेण दीक्षायां प्रत्ययस्तु न गद्यते ।  


अयं विधिरिति--सप्रत्ययदीक्षालक्षणः । साचारैः   
क्रियाप्रधानैः । दृष्टः प्रत्ययो निर्बीजकरणादिः ।   
निराचारेणेति--ज्ञानिना ॥  

एतदेव युक्त्यागमाभ्यामुपपादयति--  


ज्ञानं स्वप्रत्ययं यस्मान्न फलान्तरमर्हति ॥ २०-१० ॥  

ध्यानादि तु फलात्साध्यमिति सिद्धामतोदितम् ।  


नार्हतीति--स्वप्रत्ययत्वादेव, फलादिति--निर्बीजकरणादिसाधनात् ॥  

एवमधिकारिपरीक्षामभिधाय तुलाविधिमभिधत्ते--  


तुलाशुद्धिपरीक्षां वा कुर्यात्प्रत्यययोगिनीम् ॥ २०-११ ॥  

यथा श्रीतन्त्रसद्भावे कथिता परमेशिना ।  


ननु इयमस्मच्छास्त्रे नाभिहितेति किं शास्त्रान्तरप्रक्रियागौरवेण?--  
इत्याशङ्क्याह--  


श्रीपूर्वशास्त्रेऽप्येषा च सूचिता परमेशिना ॥ २०-१२ ॥  

आनन्द उद्भवः कम्पो निद्रा घूर्णिश्च पञ्चमी ।  
इत्येवं वदता शक्तितारतम्याभिधायिना ॥ २०-१३ ॥  


ननु अत्र तुलादीक्षायाः कटाक्षीकरणे किमवस्थितम्?--  
इत्याशङ्क्याह--  


उद्भवो लघुभावेन देहग्रहतिरोहितेः ।  


ननु कथमत्र देहग्रहतिरोधानम् ?--इत्याशङ्क्याह--  


देहो हि पार्थिवो मुख्यस्तदा मुख्यत्वमुज्झति ॥ २०-१४ ॥  

भाविलाघवमन्त्रेण शिष्यं ध्यात्वा समुत्प्लुतम् ।  


मुख्यत्वमुज्झतीति--अशेषपाशक्षपणात् । भावीति--त्रिंशे ।   
यद्वक्ष्यति--  

"लघुत्वेन तुलाशुद्धिः सद्यःप्रत्ययकारिणी ।  
तारः शमरयैः पिण्डो नतिश्च चतुरर्णकम् ॥  

शाकिनीस्तोभनं मर्म हृदयं जीवितं त्विदम् ।" (तं।आ। ३०।९३-९४)   

इति ।  

समुत्प्लुतमिति--पार्थिवदेहाभिमानन्यग्भावेन पराकाशरूपतामापन्नो   
येनायं तुलायां कुसुमसमानतामासादयेत् । यदुक्तम्--श्रीतन्त्रराजे-  
 

"आकाशतुल्यो भवति शिष्यः सन्दीक्षितस्तदा ।  
भैरवो वा भवेत्सो वै दग्धसंसारबन्धनः ॥  

पश्चात्तुलामर्पयेत अश्मान्येवमपास्य तु ।  
सप्तविंशतिपुष्पैश्च कृतां मालां समर्पयेत् ॥  

तत्समः साधको जायात्प्रहीणावरणो यदा ।"   

इति ॥  

ननु यथोक्तप्रक्रियामात्रेणैव किमेवं सप्रत्यया दीक्षा सिद्ध्येन्न   
वा?--इत्याशङ्क्याह--  


कर्माणि तत्राशेषाणि पूर्वोक्तान्याचरेद् गुरुः ॥ २०-१५ ॥  


अत्र च संस्कारस्याधिकारिपरीक्षानन्तरमुद्देशेऽपि   
उभयशेषत्ववचनाशयेन तुलाविध्यनन्तरमभिधानम् ॥ १५ ॥  

एतदेवोपसंहरति--   


उक्ता सेयं तुलाशुद्धिदीक्षा प्रत्यदायिनी ।  



इति श्रीमदाचार्याभिनवगुप्तपादविरचिते श्रीतन्त्रालोके   
तुलदीक्षाप्रकाशनं नाम विंशमाह्निकम् ॥ २० ॥  


इति शिवम् ॥  


श्रीमद्गुरुवरशास्त्रस्वात्ममयप्रत्ययानुविद्धमतिः ।  
एतज्जयरथनामा विंशतितममाह्निकं व्यवृणोत् ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
तुलादीक्षाप्रकाशनं नाम विंशमाह्निकं समाप्तम् ॥ २० ॥  



