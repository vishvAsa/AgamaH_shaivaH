+++
title = "०५"

+++

पञ्चममाह्निकम्  


" विवेक "   

यो नाम घोरनिनदोच्चारवशाद्भीषयत्यशेषजगत् ।  
स्वस्थानध्यानरतः स जयत्यपराजितो रुद्रः ॥ १ ॥  

इदानीं प्राप्तावसरमाणवोपायमपरार्धेन निरूपयितुमुपक्रमते  


आणवेन विधिना परधाम पेर्प्सतामथ निरूप्यत एतत् ॥ ५-१ ॥  


"विधिना" इत्युच्चारादिरूपेण । "एतत्" इति   
वक्ष्यमाणमाणवोपायलक्षणम्॥१॥  

ननु शाक्तोपायेनैव सर्वं सिद्ध्येदिति किमर्थम् एतन्निरूप्यते? --   
इत्याशङ्कां गर्भीकृत्याह --   


विकल्पस्यैव संस्कारे जाते निष्प्रतियोगिनि ।  
अभीष्टे वस्तुनि प्राप्तिर्निश्चिता भोगमोक्षयोः ॥ ५-२ ॥  


विरुद्धविकल्पान्तरोदयाभावात् "विकल्पस्य" शाक्तोपायनिरूपितनीत्या   
"जात" एव स्फुटतमविकल्पस्वरूपासादनात्मनि शंस्कारे"   
भोगमोक्षयोर्मध्यादेकतरत्र "अभीष्टे वस्तुनि निश्चिता" नियमवती   
"प्राप्तिः" भवेत् ↓ इत्याह्निकान्तरम् इदमनारम्भणीयमेव -- इति   
तात्पर्यार्थः ॥ २ ॥  

ननु यद्यप्येवं तथापि विकल्पस्य द्वयी गतिः, स हि   
कस्यचिदुपायान्तरनिरपेक्षतया स्वस्वातन्त्र्यादेव संस्कृतः स्यात्,   
कस्यचित्तु अन्यथा । तत्र पूर्वः प्रकारः शाक्तोपाये निरूपितः;   
इतरः पुनराणवोपाये निरूपयिष्यते; -- इति युक्त   
एवाह्निकान्तरारम्भः, तदाह --   


विकल्पः कस्यचित्स्वात्मस्वातन्त्र्यादेव सुस्थिरः ।  
उपायान्तरसापेक्ष्यवियोगेनैव जायते ॥ ५-३ ॥  

कस्यचित्तु विकल्पोऽसौ स्वात्मसंस्करणं प्रति ।  
उपायान्तरसापेक्षस्तत्रोक्तः पूर्वको विधिः ॥ ५-४ ॥  


"पूर्वको विधिरुक्त" इत्युपादानादपरो वक्ष्यते -- इत्यर्थसिद्धम् ॥ ३-४ ॥  

ननु विकल्पोऽपि अर्थावभासरूपत्वात् निर्विकल्पवच्चिदात्मैवेति को नाम   
तत्र संस्कारः । संस्कारो हि अतिशयः, स च न संविदि युज्यते ↓ इति   
कस्य नामोपायान्तरं प्रति सापेक्षत्वमनपेक्षत्वं च स्यात् ? --   
इत्याशङ्क्याह --    


विकल्पो नाम चिन्मात्रस्वभावो यद्यपि स्थितः ।   
तथापि निश्चयात्मासावणोः स्वातन्त्र्ययोजकः ॥ ५ ॥  


"यद्यप्येवं तथापि असौ विकल्पो" नायमघटो भवतीत्यन्यापोहेन   
घटोऽयमिति निश्चयात्मकत्वात् "अणोः" सङ्कुचितस्य प्रमातुः   
स्वातन्त्र्यं योजयति, विकल्प्यमानेऽर्थे तस्यैव स्वातन्त्र्योपपत्तेः । अत   
एव क्षेत्रज्ञव्यापारो विकल्पः -- इत्युक्तम् । तथाहि   
घटावभासेऽनवभातमपि घटविपर्ययं व्यवहारोपयोग्यतया   
स्वस्वातन्त्र्यादेव प्रमाता प्रतिपद्यते; अन्यथा हि मायापदे   
परस्परपरिहारप्रतीतिं विना ग्राह्यग्राहकभावाद्यात्मा व्यवहार एव   
न सिद्ध्येत् । अतश्च चिदेकरूपत्वेऽपि विकल्पोऽन्यापोहरूपत्वात् भेदमयः   - इति तदपसारणाय स्वात्मनि संस्कारमपेक्षते, यदाधानायापि   
क्वचिदुपायमुखप्रेक्षित्वमस्य -- इति युक्तमुक्तं "विकल्पोऽसौ   
स्वात्मसंस्करणे प्रति । उपायान्तरसापेक्ष" इति । संस्कारश्चास्य   
अस्फुटत्वादिक्रमेण स्फुटतमत्वापत्तिपर्यन्तं   
पारमार्थिकस्वात्मप्रत्ययरूपनिर्विकल्पकज्ञानात्मत्वासादनम् ।   
यदुक्तं प्राक्   

"ततः स्फुटतमोदारताद्रूप्यपरिबृंहिता ।  
संविदभ्येति विमलामविकल्पस्वरूपताम् ॥" (तम्। ४।६)  

इति ॥ ५ ॥   

तत्संस्काराधाने च वक्ष्यमाणनीत्या ध्यानादयो बहव उपायाः --   
इति तद्भेदात् तस्याप्यनैक्यम् -- इत्याह  


निश्चयो बहुधा चैष तत्रोपायाश्च भेदिनः ।  
अणुशब्देन ते चोक्ता दूरान्तिकविभेदतः ॥ ५-६ ॥  


बहुधात्वे हेतुः "तत्रोपायाश्च भेदिन" इति । तद्भेदेऽपि हेतुः   
"दूरान्तिकविभेदत" इति । केचिद्धि उपायाः संविदि सन्निकृष्टाः,   
केचिच्च विप्रकृष्टाः । तथा च  

"प्राक् संवित् प्राणे परिणता ।"  

इति नीत्या बुद्ध्याद्यपेक्षया तत्र प्राणस्यान्तरङ्गत्वात्   
तद्गतमुच्चारादि सन्निकृष्टम्, तदपेक्षया च बुद्धिगं ध्यानादि   
विप्रकृष्टम्, ततोऽपि देहगतं करणादि -- इति । एते चोपाया अत्रैव   
सम्भवन्ति न पुनः शाक्ते -- इति कुतोऽवगम्यते, ? -- इत्याशङ्क्योक्तम् --   
"अणुशब्देन ते चोक्ता" इति । तेनाणुषु भेदिषूपायेषु भवः,   
इत्याणवः ॥ ६ ॥  

ननु प्राणादयो जाड्यादपारमार्थिकाः, तत्कथं तद्गतमुच्चारादि   
पारमार्थिकस्वरूपलाभनिमित्तं स्यात् ? -- इत्याशङ्क्याह --   


तत्र बुद्धौ तथा प्राणे देहे चापि प्रमातरि ।  
अपारमार्थिकेऽप्यस्मिन् परमार्थः प्रकाशते ॥ ५-७ ॥  


"प्रमातरि" इति बुद्ध्यादौ सर्वत्रैव योज्यम् । "अपारमार्थिके" इति   
बुद्ध्यादेर्वस्तुतो वेद्यरूपत्वेऽपि तथा परिकल्पनात् ॥ ७ ॥  

ननु यदेव प्रश्नितं तदेवोत्तरीकृतम् -- इति किमेतत् ? -- इत्याशङ्क्याह   -   


यतः प्रकाशाच्चिन्मात्रात् प्राणाद्यव्यतिरेकवत् ।  


एवं चिदव्यतिरेकात्प्राणादीनामपि पारमार्थिकत्वमेव -- इति भावः ।   
यदभिप्रायेणैव   

"यद्यप्यर्थस्थितिः प्राणपुर्यष्टकनियन्त्रिते ।  
जीवे निरुद्धा तत्रापि परमात्मनि सा स्थिता ॥" (अ।प्रषि। २० श्लो।)   

इत्यादि अन्यत्रोक्तम् ॥  

ननु प्राणादेर्नीलादेश्च चिदव्यतिरेकात् तुल्यमनेन पारमार्थिकत्वम्,   
नास्त्यत्र काचिदस्माकं विमतिः; किन्तु मायापदे प्राणादेर्जाड्येऽपि   
कथं चित्त्वं सङ्गच्छते ? -- इत्याशङ्क्याह --   


तस्यैव तु स्वतन्त्रत्वाद्द्विगुणं जडचिद्वपुः ॥ ५-८ ॥  


तु-शब्दो हेतौ । यतस्तस्यैव चिदात्मनः प्रकाशस्य स्वातन्त्र्यात्, अर्थात्   
तत् प्राणादि जडचिद्रूपत्वात् "द्विगुणम्"   
जडत्वचित्त्वलक्षणगुणद्वययोगि -- इत्यर्थः । परमेश्वर एव हि   
मायीयसर्गचिकीर्षायां स्वस्वातन्त्र्येण   
बहिरवभासितभावराशिमध्यात् कांश्चिज्जडानपि प्राणादीन्   
स्वगताहन्तात्मककर्तृत्वाभिषेकेण ग्राहकीभावयति, कांश्चिदपि   
शब्दादीन् इदन्तापात्रतया चिद्रूपतातिक्रमेण ग्राह्यतामापादयति;   
तेन प्राणादीनां जाड्येऽपि परमेश्वरस्वातन्त्र्यादेव चित्त्वम् -- इति ॥   
८ ॥  

न केवलमेतद्युक्तित एव सिद्धं यावदागमतोऽपि -- इत्याह --   


उक्तं त्रैशिरसे चैतद्देव्यै चन्द्रार्धमौलिना ।  


तदेव पठति ↓   


जीवः शक्तिः शिवस्यैव सर्वत्रैव स्थितापि सा ॥ ५-९ ॥  

स्वरूपप्रत्यये रूढा ज्ञानस्योन्मीलनात्परा ।  


यद्यपि "शिवस्यैव" चिन्मात्रात्मनः परस्य प्रकाशस्य सम्बन्धिनी   
"परा" विश्वस्फाररूपा "शक्तिः" शर्वत्र जडे   
प्राणघटादाववस्थिता तद्रूपतया परिस्फुरिता तथापि शा" अर्थात्   
प्राणादिरूपाहन्तात्मककर्तृतारूपस्य "ज्ञानस्योन्मीलनात्" स्वस्यात्मनो   
रूपस्य च नीलादेः "अहमिदं जानामि" इत्येवंरूपः   
सङ्कुचितप्रमातृव्यापारस्वभावो विकल्पात्मा यः "प्रत्ययः" "तत्र   
"रूढा" प्ररोहं प्राप्ता सती "जीवः"   
प्राणबुद्ध्यादिप्रमातृरूपतया व्यपदिश्यते -- इत्यर्थः ॥ ९ ॥  

तथापि अत्र परमार्थप्रकाशनं कथम् ? -- इत्याशङ्क्याह --   


तस्य चिद्रूपतां सत्यां स्वातन्त्र्योल्लासकल्पनात् ॥ ५-१० ॥  

पश्यञ्जडात्मताभागं तिरोधायाद्वयो भवेत् ।  


"तस्य" जडस्य चिद्वपुषः प्राणादेर्जडरूपमेकं "भागं तिरोधाय"   
तत्राहन्ताभिमानमभिभूय स्वातन्त्र्योल्लासनाद्धेतोश्चिद्रूपतामेव   
परमार्थिकीं "पश्यन्" अकृत्रिमपराहन्तास्पदत्वेनानुभवन् "अद्वयो   
भवेत्" संविन्मात्ररूपतया परिस्फुरेत् -- इत्यर्थः । तदुक्तम् --   

"बुद्धौ प्राणे तथा देहे देशे या जडता स्थिता ।  
तां विरोधाय मेधावी संविद्रश्मिमयो भवेत् ॥"  

इति । एवमत्र प्राणादेर्जाड्येऽपि चिद्रूपतैव परमार्थः -- इत्येषां   
पारमार्थिकस्वरूपलाभे निमित्तत्वम् -- इत्युक्तं स्यात् ॥ १० ॥  

एतदेव पक्षान्तरेणाप्याह --   


तत्र स्वातन्त्र्यदृष्ट्या वा दर्पणे मुखबिम्बवत् ॥ ५-११ ॥  

विशुद्धं निजचैतन्यं निश्चिनोत्यतदात्मकम् ।  


अथवा यथायं लोकः स्वमुखप्रतिबिम्बमागमापायित्वात्   
दर्पणातिरिक्तं निश्चिनोति, एवमसौ योगी "तत्र" प्राणादौ   
स्वस्वातन्त्र्यमाहात्म्यात् "विशुद्धम्" वेद्यताद्यकलङ्कितम् । अत एव --   

नाहं प्राणो नैव शरीरं न मनोऽहम् ।" (हष्तो। श्लो। ३६)  

इत्याद्युक्तेः "अतदात्मकम्" अप्राणादिरूपं ततोऽतिरिक्तं निजं   
स्वाभाविकमेव चिद्रूपत्वम् इत्येवम् अस्य परमार्थिकस्वरूपलाभो भवेत् --   
इति ॥ ११ ॥  

ननु यथा दर्पणादतिरेकेण प्रतिबिम्बस्य सत्ता नास्ति, एवं   
संविदतिरेकेणापि प्रमातृप्रमेयाद्यात्मनो विश्ववैचित्र्यस्यास्य -- इति   
प्राङ्नर्णीन्तम्, तत् कथमिह अन्यथोच्यते ? इत्याशङ्क्याह --   


बुद्धिप्राणादितो भिन्नं चैतन्यं निश्चितं बलात् ॥ ५-१२ ॥  

सत्यतस्तदभिन्नं स्यात्तस्यान्योन्यविभेदतः ।  


बुद्ध्यादिभ्यो बलादनुपपन्नेन क्रमेण "भिन्नम्" अतिरिक्तं निश्चितमपि   
चैतन्यम्" वस्तुतस्तदनतिरिक्तमेव भवेत्; यतस्तस्य बुद्ध्यादेरेव   
परस्परमस्ति भेदः, प्रातिस्विकेन प्रतिनियतेन रूपेण चेत्यमानत्वात्;   
चैतन्यं पुनर्बुद्ध्याद्यनुस्यूतमेव भायात् अन्यथा हि बुद्ध्यादीनां   
चेत्यमानत्वमेव न स्यात् ॥ १२ ॥  

नन्वेकमेव चैतन्यं कथमनन्तबुद्ध्यादिरूपाविभिन्नं भवेत् ? --   
इत्याशङ्क्याह --   


विश्वरूपाविभेदित्वं शुद्धत्वादेव जायते ॥ ५-१३ ॥  

निष्ठितैकस्फुरन्मूर्तेर्मूर्त्यन्तरविरोधतः ।  


इह खलु परप्रकाशात्मनश्चैतन्यस्य "शुद्धत्वात्"   
प्रतिनियतस्वाकारकलङ्कितत्वेन अनवभास्यत्वात् स्वप्रकाशत्वलक्षणात्   
नैर्मल्यातिशयात् "विश्वैः" निखिलैर्बुद्ध्यादिभिराकारैः "अविभेदित्वं   
जायत एव" न न जायते -- इत्यर्थः । एतदेव हि नामस्य शुद्धत्वं यत्   
दर्पणादिवत् तत्तदनेकाकारधारितया प्रस्फुरति -- इति । न च एवं   
विरोधः कश्चित्; यतो निष्ठिता" देशकालादिसङ्कोचान्नेयत्येन   
प्राप्तप्रतिष्ठाना, अत एव "एका" सर्वतो व्यावृत्तत्वात् निःसहाया   
श्फुरन्ती" तथात्वेन भासमाना मूर्तिः" यस्य तस्य बुद्ध्यादेः   
"मूर्त्यन्तरेण" प्राणादिसम्बन्धिना "विरोधो" मूर्तस्य   
मूर्त्यन्तरानुप्रवेशायोगात् ॥ १३ ॥   

ननु --   

"वर्तमानावभासनां भावानामवभासनम् ।  
अन्तः स्थितवतामेव घटते वहिरात्मना ॥" (रि। प्र। १।५।१)  

इत्यादिनीत्या प्रमात्रैकात्म्येनावस्थितानामेव भावानां   
बहिरवभासनं भवेत् -- इति सर्वत्रैव उपपादितम्, तत् बुद्ध्यादेरपि   
प्रमातुरन्तरवस्थितानामेव अर्थानां किं बहिरवभासनं भवेन्नवा   
? इत्याशङ्क्याह ↓   


अन्तः संविदि सत्सर्वं यद्यप्यपरथा धियि ॥ ५-१४ ॥  

प्राणे देहेऽथवा कस्मात्सङ्क्रामेत्केन वा कथम् ।  
तथापि निर्विकल्पेऽस्मिन्विकल्पो नास्ति तं विना ॥ ५-१५ ॥  

दृष्टेऽप्यदृष्टकल्पत्वं विकल्पेन तु निश्चयः ।  


"यद्यपि संविद्यन्तर्" एकात्म्येन शर्वम्" इदं भावजातं सम्भवेत्,   
अन्यथा बुद्ध्यादौ प्रमातरि सर्वमिदं "कस्मात्" संविदतिरिक्तात्मकात्   
"केन वा" स्वातन्त्र्यव्यतिरिक्तेन हेतुना "कथम्" केन वा   
अहन्तेदन्तादिपरामर्शातिरिक्तेन प्रकारेण शङ्क्रामेत्"   
प्रतिबिम्बकल्पतयावभासेत -- इत्यर्थः । अन्यथा हि बुद्ध्यादेरपि   
तत्तदर्थावभासो न भवेत् -- इति भावः । "तथापि अस्मिन्" बुद्ध्यादौ   
प्रमातरि ↓   

"तस्यां निर्विकल्पकदशायामैश्वरो भावः पशोरपि ।"   

इत्याद्युक्तयुक्त्या सर्वभावाविभेदावभासात्मनि   
निर्विकल्पे"ऽन्तस्तथात्वेन निश्चायको "विकल्पो नास्ति" येन सर्वमेवेदम्   
अविभेदनावभासमानं स्यात्; यतो --   

"दृष्टमपि अविमृष्टमदृष्टमेव ।"  

इत्याद्युक्त्या विकल्पमन्तरेण "दृष्टेऽपि अदृष्टकल्पत्वम्" यथैव   
दृष्टं तथैव न प्ररूढम् -- इत्यर्थः । तु-शब्दो हेतौ; यतो   
"विकल्पेनैव" इदमित्थमित्येवमात्मा निश्चयः" स्यात् । स च विकल्पः   
सङ्कुचितस्य प्रमातुर्व्यापारः -- इत्यंशांशिकया भेदेनैव   
निश्चिनुयात्, न तु अभेदेन -- इति नास्ति बुद्ध्यादीनां   
सर्वभावाविभेदेनावभासः -- इति युक्तमुक्तं "तस्यान्योन्यविभेदतः"   
इति ॥ १५ ॥   

नन्वेवं बुद्ध्यादेरपारमार्थिकत्वेऽपि ध्यानादिद्वारेण यथा   
परमार्थप्रकाशने निमित्तत्वमुक्तम्, तथा शून्यस्यापि कथं न ? --   
इत्याशङ्क्याह --  


बुद्धिप्राणशरीरेषु पारमेश्वर्यमञ्जसा ॥ ५-१६ ॥  

विकल्पं शून्यरूपे न प्रमातरि विकल्पनम् ।  


इह खलु बुद्ध्यादौ प्रमातरि अहन्तास्पदत्वात् ज्ञत्वकर्तृत्वलक्षणं   
"पारमेश्वर्यमञ्जसा विकल्प्यम्" तत्तदवच्छेदमुखेन स्फुटं कृत्वा   
निश्चेयम्, येन तद्गतं ध्यानादि पारमार्थिकस्वरूपलाभनिमित्तं   
स्यात् । "शून्यरूपे" पुनः "प्रमातरि" वस्तुतः सम्भवेऽपि   
पारमेश्वर(र्य)स्य नियतावच्छेदायोगात् तद्विकल्पयितुमेव न शक्यम् --   
इति कथं नामास्य परमार्थप्रकाशने निमित्तत्वं भवेत् । एवं   
बुद्ध्यादीनां त्रयाणामेव अत्र निमित्तत्वम् -- इत्युक्तं स्यात् ॥ १६ ॥  

नन्वेषां बुद्ध्यादीनां किं नाम तदस्ति, यदवलम्बनेनापि   
पारमार्थिकस्वरूपलाभो भवेत् ? -- इत्याशङ्क्याह --    


बुद्धिर् ध्यानमयी तत्र  
प्राण उच्चारणात्मकः ॥ ५-१७ ॥


<details><summary>मूलम्</summary>

बुद्धिर्ध्यानमयी तत्र प्राण उच्चारणात्मकः ॥ ५-१७ ॥
</details>

<details><summary>विस्तारः (द्रष्टुं नोद्यम्)</summary>

"ध्यानमयी" इति अनुसन्धानप्राधान्यात् ॥ १७ ॥

उच्चारणं लक्षयति -
</details>

**उच्चारणं** च प्राणाद्या  
व्यानान्ताः पञ्च वृत्तयः ।


<details><summary>मूलम्</summary>

उच्चारणं च प्राणाद्या  
व्यानान्ताः पञ्च वृत्तयः ।
</details>


<details><summary>विस्तारः (द्रष्टुं नोद्यम्)</summary>

पञ्चेति । यदुक्तम् ↓

> "प्राणोऽपानः समानश्च उदानो व्यान एव च ।"

इति ॥

ननु द्विधा प्राणीया वृत्तिरस्ति -- यद् एका पञ्चानाम् अपि प्राणादीनां भित्ति-भूता सामान्य-प्राणीया, अपरा च विशिष्ट-प्राणात्मिका -- इति;   

""तत् पञ्च वृत्तय उच्चारणम्" -- इति कथमुक्तम् ?" इत्याशङ्क्याह --
</details>


आद्या तु प्राणनाभिख्या  
ऽपरोच्चारात्मिका भवेत् ॥ ५-१८ ॥  

<details><summary>मूलम्</summary>

आद्या तु प्राणनाभिख्यापरोच्चारात्मिका भवेत् ॥ ५-१८ ॥
</details>

<details><summary>विस्तारः (द्रष्टुं नोद्यम्)</summary>

"**प्राणनाभिख्या**" इत्यान्तरोद्योगरूपा जीवनापर-पर्याया प्राणना-मात्र-स्वभावा -- इत्यर्थः । यद्वक्ष्यति ↓

> "इयं सा प्राणना शक्तिर्  
> आन्तरोद्योग-दोहदा ।  
> स्पन्दः स्फुरत्ता विश्रान्तिर्  
> जीवो हृत्-प्रतिभा मतिः ॥

> सा प्राण-वृत्तिः प्राणाद्यै  
> रूपैः पञ्चभिर् आत्मसात् ।  
> देहं यत् कुरुते संवित्  
> पूर्णस् तेनैष भासते ॥" (६।१२)

इति । तद् अत्र विशिष्टा एव प्राणादि-वृत्तयो विवक्षिताः इति युक्तमुक्तं -- पञ्च वृत्तय उच्चारणम् -- इति ।  
एतत्स्वरूपं च पुरस्ताद् भविष्यति इति नेहायस्तम् ॥ १८ ॥

एवं बुद्धिप्राणयोर् असाधारणं रूपम् अभिधाय शरीरस्याप्य् अभिधत्ते   -
</details>

शरीरस्याक्षविषयैतत्  
पिण्डत्वेन संस्थितिः ।

<details><summary>मूलम्</summary>

शरीरस्याक्षविषयैतत्  
पिण्डत्वेन संस्थितिः ।
</details>



"अक्षाणि" इन्द्रियाणि "विषयाः" कार्याणि "एते" प्राणादयः तेषां   
"पिण्डत्वेन" एकीभावेन शंस्थिति" नाम देहप्रमातुरसाधारणं   
रूपम् -- इत्यर्थः ॥  

इदानीमधिकारिनिरूपणानन्तरं ध्यानादेः स्वरूपं वक्तुमुपक्रमते --   


तत्र ध्यानमयं तावदनुत्तरमिहोच्यते ॥ ५-१९ ॥  


तदेवं बहूपायसाध्यत्वेऽपि "ध्यानम्" प्रकृतं मूलकारणं   
यस्यैवंविधम् "अनुत्तरम्" पारमार्थिकं रूपम् "इह उच्यते" साम्प्रतं   
प्राप्तावसरमभिधीयते -- इत्यर्थः । अत एव तावच्छब्दः   
क्रमद्योतकः, अनुजोद्देशे हि बुद्धिध्यानमित्याद्युपक्रमः ॥ १९ ॥  

तदाह ↓   


यः प्रकाशः स्वतन्त्रोऽयं चित्स्वभावो हृदि स्थितः ।  
सर्वतत्त्वमयः प्रोक्तमेतच्च त्रिशिरोमते ॥ ५-२० ॥  


"योऽयं चित्स्वभावो"ऽर्कादिप्रकाशविलक्षणोऽत एव स्वप्रकाशत्वात्   
स्वतन्त्रो"ऽत एव च शर्वतत्त्वमयः" तत्तद्रूपतया परिस्फुरन्   
प्रकाशो हृदि" स्वपरामर्शे  

शाक्षं सर्वमिदं देहं यद्यपि व्याप्य संस्थितः ।  
तथाप्यस्य परं स्थानं हृत्पङ्कजसमुद्रकम् ॥"  

इत्यादिनीत्या हृदयेऽवस्थितः, तत्रैव तत्त्वविदां साक्षात्कार्यः --   
इत्यर्थः । नन्वत्र किं प्रमाणम् -- इत्युक्तम् "एतच्च त्रिशिरोमते प्रोक्तम्"   
इति ॥ २० ॥  

तत्रत्यमेव ग्रन्थं पठति --   


कदलीसम्पुटाकारं सबाह्याभ्यन्तरान्तरम् ।  
ईक्षते हृदयान्तःस्थं तत्पुष्पमिव तत्त्ववित् ॥ ५-२१ ॥  


इह खलु आत्मज्ञः "तत्" स्वतन्त्रप्रकाशात्म परं ब्रह्म   
आनन्दातिशयदायितया परमोपादेयत्वेन "पुष्पमिव"   

"…ःऋदि ध्येयो मनीषिणाम् ।"  

इत्याद्युक्त्या "हृदयान्तःस्थमीक्षते" साक्षात्कुर्यात् -- इत्यर्थः ।   
यतस्तत् "कदल्या" योऽसौ शम्पुटः" परस्परमन्तर्बहीरूपतया   
मिलितानां दलानां सन्निवेशः,   
तद्वदोतप्रोतत्वेनावस्थितैर्भूततन्मात्रेन्द्रियादिभिस्तत्त्वैः संविलित "   
आकारो" यस्य तत्; अत एव "बाह्यम्" साधारणं तत्त्वजातम्   
"आभ्यन्तरम्" असाधारणं तयोः साकल्यं शबाह्याभ्यन्तरम्" तस्य   
"आन्तरम्" परप्रमात्रेकरूपम् -- इत्यर्थः । इदमुक्तं भवति यथा   
कश्चित् कदल्या बाह्यं निःसारं दलमपास्य, शनैः   
शनैरान्तरमान्तरमाददानः पर्यन्ते परमोपादेयं पुष्पमादत्ते,   
तथैव तत्त्वविद् बाह्यं बाह्यं शारीरं तत्त्वजातं परित्यज्य,   
हृदयान्तः परिस्फुरन्तं स्वात्मानं साक्षात्कुर्यात् -- इत्यर्थः ॥ २१   
॥  

नन्वात्मनः सर्वदेहव्यापकत्वेऽपि कथं हृदय एवं साक्षात्कारो   
भवेत् ? इत्याशङ्क्याह --   


सोमसूर्याग्निसङ्घट्टं तत्र ध्यायेदनन्यधीः ।  


यतः "तत्र" हृदये सावधानो योगी प्राणापानोदानात्मनां   
सोमसूर्याग्नीनां सङ्घट्टं ध्यायेत्"   
कुम्भकवृत्त्योन्मीलनामनुसन्दध्यात् -- इत्यर्थः ॥  

ननु तत्रैवमनुध्याययतः किं फलम् ? -- इत्याशङ्क्याह --   


तद्ध्यानारणिसङ्क्षोभान्महाभैरवहव्यभुक् ॥ ५-२२ ॥  

हृदयाख्ये महाकुण्डे जाज्वलन् स्फीततां व्रजेत् ।  


"तत्" समनन्तरोक्तं सोमसूर्याग्निसङ्घट्टात्म यत् "ध्यानम्" तदेव   
"अरणिः" तस्याः सम्यक् प्राणापानगतित्रोटनेन निर्विकल्पतया   
मध्यधामानुप्रवेशात्मा यः "क्षोभः" ततो हेतोः हृत्कुण्डे   
पारिमित्यतिरस्कारेणात्यर्थं ज्वलन् महाभैरवाग्निः श्फीततां   
व्रजेत्" पूर्णप्रमातृरूपतया स्वात्मसाक्षात्कारो भवेदित्यर्थः ।   
तदुक्तम् --   

न व्रजेन्न विशेच्छक्तिर्मरुद्रूपा विकासिते ।  
निर्विकल्पतया मध्ये तया भैरवरूपधृत् ॥" (वि।भै। २६ श्लोक)  

इति ॥ २२ ॥   

नन्वेतावतैव कथमेवं स्यात् ? -- इत्याशङ्क्याह --   


तस्य शक्तिमतः स्फीतशक्तेर्भैरवतेजसः ॥ ५-२३ ॥  

मातृमानप्रमेयाख्यं धामाभेदेन भावयेत् ।  


यतः "तस्य" स्वातन्त्र्यशालिनो भैरवात्मनः परस्य प्रकाशस्य   
मितप्रमात्रादिधामत्रयम् "अभेदेन भावयेत्" तत्साद्भूतमनुसन्दध्यात्   
। येन पारिमित्यतिरस्कारेण परप्रमात्रैकात्म्यमुदियात् ॥ २३ ॥   

ननु सोमसूर्याग्निसङ्घट्टात्म ध्यानं परप्रमातृतापत्तौ निमित्तम् --   
इत्युक्तं तत्कथमिदानीमेव तदभेदेन मितमात्रादेर्भावमप्युच्यते --   
इत्याशङ्क्याह --   


वह्न्यर्कसोमशक्तीनां तदेव त्रितयं भवेत् ॥ ५-२४ ॥  


"तत्" प्रमात्रादि त्रितयं वह्न्यादिशक्तीनामेव सम्बन्धि   
तद्रूपमेवेत्यर्थः ॥ २४ ॥  

न केवलमेतत् वह्न्यादिशक्तिरूपमेव यावत् परादिरूपमपि -- इत्याह --   


परा परापरा चेयमपरा च सदोदिता ।  


शदा" सृष्टिस्थितिसंहाराख्यदशासु "उदिता" इति   
प्रत्येकमभिसम्बन्धः ॥  

अत आह ↓   


सृष्टिसंस्थितिसंहारैस्तासां प्रत्येकतस्त्रिधा ॥ २५ ॥  


ननु आसां सदोदितत्वादनाख्यदशायामपि उदयः सम्भवेत् -- इति   
कथं सृष्ट्यादिरूपतया प्रत्येकं त्रित्वमेवोक्तम् ? -- इत्याशङ्क्याह --   


चतुर्थं चानवच्छिन्नं रूपमासामकल्पितम् ।  


"अनवच्छिन्नम्" सृष्ट्याद्यवच्छेदशून्यम्, अत एवं "अकल्पितम्"   
तात्त्विकमित्यर्थंः॥  
एतदेव सङ्कलयति ↓   


एवं द्वादश ता देव्यः सूर्यबिम्बवदास्थिताः ॥ ५-२६ ॥  

एकैकमासां वह्न्यर्कसोमतच्छान्तिभासनम् ।  


"ताः" पराद्याः । अत्रैव हृदयङ्गमीकरणाय पुनः एकैकम् इत्यादिः   
हेतुः । एतच्च अनन्तराह्निक एव वितत्य निर्णीतम् -- इति न पुनरिहायस्तम्   
॥ २६ ॥  

सर्वस्य चैतदनुभवसिद्धं न तु अपूर्वं किञ्चित् -- इति दर्शयितुमाह --   


एतदानुत्तरं चक्रं हृदयाच्चक्षुरादिभिः ॥ ५-२७ ॥  

व्योमभिर्निःसरत्येव तत्तद्विषयगोचरे ।  


"एतत्" समनन्तरोक्तं द्वादशात्मकम् "आनुत्तरं चक्रं हृदयात्"   
तत्स्थात् परमेश्वररूपात् आत्मनश्चक्षुरादीन्द्रियव्योमवर्त्मना   
तत्तदूर्पादिविषयस्वीकारनिमित्तं तत्तद्वृत्तिरूपतया निःसरत्येव,"   
नतु न कदाचिन्निःसरतीत्यर्थः । इदमुक्तं भवति ↓ यन्नाम   
प्रबुद्धस्याप्रबुद्धस्य वा स्वरसत एव   
चक्षुरादीन्द्रियवृत्तिद्वादशकं रूपाद्यर्थालोचनाय प्रसरद्वर्तते,   
तदेव इदमानुत्तरं चक्रम् -- इति, किन्तु अप्रबुद्धस्य   
तथात्वेनापरिज्ञायमानत्वात् बन्धकम्, प्रबुद्धस्य तु मोचकम् ↓ इति   
विशेषः । यथोक्तम् ↓   

शेयं क्रियात्मिका शक्तिः शिवस्य पशुवर्तिनी ।  
बन्धयित्री स्वमार्गस्था ज्ञाता सिद्ध्युपपादिका ॥"(स्प।का। ४।१८)  

इति । तथा   

"येन येन निबध्यन्ते जन्तवो रौद्रकर्मणा ।  
सोपायेन तु तेनैव मुच्यन्ते भवबन्धनात् ॥"  

इति ॥ २७ ॥   

न केवलमेतत् अत्रैव यावदर्थेऽपि -- इत्याह --   


तच्चक्रभाभिस्तत्रार्थे सृष्टिस्थितिलयक्रमात् ॥ ५-२८ ॥  

सोमसूर्याग्निभासात्म रूपं समवतिष्ठते ।  


"तस्य" समनन्तरोक्तस्य दृगादिदेवीद्वादशकात्मनः "चक्रस्य"   
तत्तद्वृत्तिरूपाभिः "भाभिः", "तत्रार्थे" तत्र तत्र विषये   
सृष्टिस्थितिसंहाराख्यरूपतामवलम्ब्य   
सोमाद्यात्ममेयमानमातृस्फारलक्षणं "रूपम्" सम्यक्   
स्वस्वरूपाविभेदेन "अवतिष्ठते" किञ्चित् सङ्कुचत्तया बहिर्मुखत्वेन   
प्रस्फुरतीत्यर्थः । प्रमाता हि प्रथममवभास्यमानतया अर्थं   
सृजति, तदनु तत्रैव प्रशान्तनिमेषं कञ्चित्कालमनुरज्यन्   
परिस्थापयति, पश्चात् "ज्ञातोऽयं मयार्थः" इति सन्तोषाभिमानात्   
स्वात्मनि विमृशन्नुपसंहरति, अनन्तरं हठपाकक्रमेण   
अलङ्ग्रासयुक्त्या पूर्णत्वापादनेन चिदग्निसाद्भावमापादयति ↓ इति   
अर्थोऽपि दृगादिदेवीवच्चातूरूप्यमश्नुवानः सर्वस्य सर्वात्मकत्वात्   
तत्तादात्म्यमेवोपलभते । इति ॥ २८ ॥   

अतश्च यत्र क्वापि एतच्चक्षुरादिमरीचिचक्रं निपतेत्,   
तत्रैतद्रूपतामेव विमृशेत् येन स्वात्मध्यानं सिद्ध्येत्, तदाह --    


एवं शब्दादिविषये श्रोत्रादिव्योमवर्त्मना ॥ २९ ॥  

चक्रेणानेन पतता तादात्म्यं परिभावयेत् ।  


ननु शब्दादि श्रोत्रादिनियतवृत्तिवेदनीयम् -- इति कथमेकैकत्र तत्र   
निखिलमेव श्रोत्रादिवृत्तिचक्रं निपतेत् -- इति किमेतदुक्तम्? इत्यशङ्क्याह   -   


अनेन क्रमयोगेन यत्र यत्र पतत्यदः ॥ ५-३० ॥  

चक्रं सर्वात्मकं तत्तत्सार्वभौममहीशवत् ।  


तत्तदेतत् "चक्रम्" ↓   

शमुदायवृत्ताः शब्दा अवयवेष्वपि वर्तन्ते ।"  

इति नीत्या श्रोत्रादिलक्षणमेकैकं चक्रावयवं "यत्र यत्र" शब्दादौ   
विषये "पतति" अर्थात् तत्र तत्र "अनेन" समनन्तरोक्तेन   
सृष्ट्यादिक्रमसम्बन्धेन सर्वस्य सर्वात्मकत्वात् चक्रात्मकम्   
अशेषवृत्त्यन्तरागूरणेन स्वस्वविषयोपभोगं करोतीत्यर्थः । अत्रैव   
दृष्टान्तः शार्वभौममहीशवत्" इति । यथा सार्वभौमो राजा यत्र   
कुत्रचन परराष्ट्रे निपतति तत्रास्य राजान्तराणि   
साहायकार्थमवश्यमनुपतन्ति; एवमेकैकापि चिद्वृत्तिर्यत्र क्वाप्यर्थें   
प्रसरति तत्रैव वृत्त्यन्तराण्यपि अनुधावन्तीति ।  
यदुक्तम् --    

"एकैकापि च चिद्वृत्तिर्यत्र प्रसरति क्षणात् ।  
सर्वास्तत्रैव धावन्ति ताः पुर्यष्टकदेवताः ॥"   

इति ॥ ३० ॥  

नन्वेवं सर्वस्य सर्वात्मकत्वोपदेशेन किम् ? -- इत्याशङ्क्याह --    


इत्थं वश्वाध्वपटलमयत्नेनैव लीयते ॥ ५-३१ ॥  

भैरवीयमहाचक्रे संवित्तिपरिवारिते ।  


"इत्थम्" उक्तेन प्रकारेण   
ध्यायतश्चक्षुरादिसंवित्तिदेवीचक्रपरिवार्यमाणे "भैरवीये"   
परप्रमात्रात्मनि चक्रेश्वरे "विश्वम्" षड्विधम् "अध्वपटलम्   
अयत्नेनैव लीयते" तत्साद्भवतीत्यर्थः । एकैकशो हि   
भावानामानन्त्यात् युगसहस्रैरपि संविदि विलयनं न सिद्ध्येत् ↓ इति   
सर्वस्य सर्वात्मकत्वात् एकस्मिन्नेव भावे संविदि लीने विश्वमेवाक्रमेण   
सुखोपायं लीनं स्यात् -- इत्ययत्नशब्दार्थः ॥ ३१ ॥   

नन्वेवमपि किम् ? -- इत्याशङ्क्याह --   


ततः संस्कारमात्रेण विश्वस्यापि परिक्षये ॥ ५-३२ ॥  

स्वात्मोच्छलत्तया भ्रम्यच्चक्रं सञ्चिन्तयेन्महत् ।  


"ततो"ऽनन्तरं शंस्कारमात्रेणापि" अवस्थितस्य "विश्वस्य" परितः   
समन्तात् बहीरूपतया "क्षये" जाते सति व्यतिरिक्तवस्तुग्रासीकारात्   
श्वात्मोच्छलत्तया" स्वात्मनैव (उल्लसत्तया) "महत्" कृत्वा "भ्रम्यत्"   
सर्वतः प्रविजृम्भमाणं चक्षुरादीन्द्रियसंवित्तिरूपं "चक्रम्"   
सम्यक् विश्वक्रोडीकारेण चिन्तयेदित्यर्थः ॥ ३२ ॥  

ननु सन्निहितेऽपि बाह्येऽर्थजाते चक्षुरादीन्द्रियवृत्त्यात्म   
संविच्चक्रमुदियात् -- इत्यविवादः । तदेव चेत् परिक्षीणं तत् कथमेतत्   
चक्रमपि स्वात्मन्युल्लसेत् -- इति किमेतदुक्तम् ? -- इत्याशङ्क्याह --   


ततस्तद्दाह्यविलयात् तत्संस्कारपरिक्षयात् ॥ ५-३३ ॥  

प्रशाम्यद्भावयेच्चक्रं ततः शान्तं ततः शमम् ।  


"ततः" तस्मात् समनन्तरोक्तात् "दाह्यस्य" बाह्यस्यार्थजातस्य   
सङ्क्षयात् हेतोः तच्चक्रं प्रशाम्यदवस्थं ध्यायेत्; ततोऽनन्तरं   
"तत्संस्कारस्यापि परिक्षयात् शान्तम्" यावदन्ते "शमम्"   
तच्चक्रप्रशान्त्या शुद्धमेव संविन्मात्रमनुसन्दध्यादित्यर्थः ॥ ३३   
॥  

एतदेव सङ्कलयति ↓   


अनेन ध्यान-योगेन  
विश्वं चक्रे विलीयते ॥ ५-३४ ॥  
तत् संविदि ततः संविद्  
विलीनार्थैव भासते ।  

<details><summary>मूलम्</summary>

अनेन ध्यानयोगेन विश्वं चक्रे विलीयते ॥ ५-३४ ॥  
तत्संविदि ततः संविद्विलीनार्थैव भासते ।
</details>

<details><summary>विस्तारः (द्रष्टुं नोद्यम्)</summary>

ननु यद्येवं विलीनार्था संविदेवावभासते  
तत् विद्युद्-उद्द्योत-न्यायेन प्रमातृ-प्रमेयात्म विश्वं भायात् -- इति सर्वदैव प्रलयोदयः स्यात् ? -- इत्याशङ्क्याह --
</details>



चित्-स्वाभाव्यात् ततो भूयः  
सृष्टिर् यच् चिन्-महेश्वरी ॥ ५-३५ ॥+++(5)+++  

<details><summary>मूलम्</summary>

चित्स्वाभाव्यात् ततो भूयः सृष्टिर्यच्चिन्महेश्वरी ॥ ५-३५ ॥
</details>


<details><summary>विस्तारः (द्रष्टुं नोद्यम्)</summary>

ननु चितः को नाम अयम् एवं-विधः स्वभावो येनास्या भूयोऽपि सृष्ट्यादौ कर्तृत्वम् -- इत्याशङ्क्योक्तं "यच्चिन्महेश्वरीति" ॥ ३५ ॥

नन्वेवं विश्वस्य प्रलयोदयचिन्तनेन ध्यायतः कोऽर्थ ? --   
इत्याशङ्क्याह --
</details>

एवं प्रतिक्षणं विश्वं  
स्वसंविदि विलापयन् ।  
विसृजंश् च ततो भूयः  
शश्वद् भैरवतां व्रजेत् ॥ ५-३६ ॥

<details><summary>मूलम्</summary>

एवं प्रतिक्षणं विश्वं स्वसंविदि विलापयन् ।  
विसृजंश्च ततो भूयः शश्वद्भैरवतां व्रजेत् ॥ ५-३६ ॥
</details>

न केवलमेतदेव चक्रं योगिना ध्येयं यावच्चक्रान्तराण्यपि -- इत्याह --   


एवं त्रिशूलात् प्रभृति चतुष्पञ्चारकक्रमात् ।  
पञ्चाशदरपर्यन्तं चक्रं योगी विभावयेत् ॥ ५-३७ ॥  

चतुष्षष्टिशतारं वा सहस्रारमथापि वा ।  
असङ्ख्यारसहस्रं वा चक्रं ध्यायेदनन्यधीः ॥ ५-३८ ॥  


एतच्च पुरस्तादेव गतार्थम् -- इति न पुनरिहायस्तम् ॥ ३७-३८ ॥  

नन्वसङ्ख्यारत्वे किं निमित्तम् ? -- इत्याशङ्क्याह --   


संविन्नाथस्य महतो देवस्योल्लासिसंविदः ।  
नैवास्ति काचित्कलना विश्वशक्तेर्महेशितुः ॥ ५-३९ ॥  


नन्वत्र किं प्रमाणम् ? इत्याशङ्क्याह --   


शक्तयोऽस्य जगत् कृत्स्नं शक्तिमांस्तु महेश्वरः ।  
इति माङ्गलशास्त्रे तु श्रीश्रीकण्ठो न्यरूपयत् ॥ ५-४० ॥  


यदुक्तं तत्र ↓   

"शक्तिश्च शक्तिमांश्चैव पदार्थद्वयमुच्यते ।  
शक्तयश्च जगत्सर्वं शक्तिमांश्च महेश्वरः ॥"   

इति ॥ ४० ॥  

न चैतत् स्वोपज्ञमेवास्माभिरुक्तम् -- इत्याह --   


इत्येतत् प्रथमोपायरूपं ध्यानं न्यरूपयत् ।  
श्रीशम्भुनाथो मे तुष्टस्तस्मै श्रीसुमतिप्रभुः ॥ ५-४१ ॥  


एतदेव अन्यत्राप्यतिदिशति --   


अनयैव दिशान्यानि ध्यानान्यपि समाश्रयेत् ।  
अनुत्तरोपायधुरां यान्यायान्ति क्रमं विना ॥ ५-४२ ॥  


"अन्यानि" इति शास्त्रान्तरोक्ततत्तच्चक्ररूपाणि ॥ ४२ ॥  

एवं ध्यानस्वरूपं निरूप्य तदनन्तरोद्दिष्टं प्राणतत्त्वसमुच्चारं   
वक्तुमुपक्रमते --   


अथ प्राणस्य या वृत्तिः  
प्राणनाद्या निरूपिता ।  
तद् उपायतया ब्रूमो  
ऽनुत्तर-प्रविकासनम् ॥ ५-४३ ॥  

<details><summary>मूलम्</summary>

अथ प्राणस्य या वृत्तिः प्राणनाद्या निरूपिता ।  
तदुपायतया ब्रूमोऽनुत्तरप्रविकासनम् ॥ ५-४३ ॥

</details>


तदेवाह --    


**निजानन्दे** **प्रमात्रंश**-  
मात्रे हृदि पुरा स्थितः ।  
शून्यता-मात्र-विश्रान्तेर्  
**निरानन्दं** विभावयेत् ॥ ५-४४ ॥  

+++(रेचके प्रमाण-सूर्य-)+++**प्राणोदये**, **प्रमेये** तु  
**परानन्दं**+++(←परः = प्रमेयः)+++ विभावयेत् ।  
तत्रानन्त-प्रमेयांश-  
पूराणा-पान-निर्वृतः ॥ ५-४५ ॥  

परानन्द-गतस् तिष्ठेद्  
+++(पूरक-)+++**अपान-शशि**-शोभितः ।  
ततो +++(कुम्भक-वृत्त्या)+++ ऽनन्त-स्फुरन्-मेय-  
सङ्घट्टैकान्त-निर्वृतः ॥ ५-४६ ॥  

**समान-भूमिम्** आगत्य  
**ब्रह्मानन्द**-मयो भवेत् ।  
ततोऽपि मान-मेयौघ-  
कलना-ग्रास-तत्परः ॥ ५-४७ ॥  

+++(मध्यमार्गेणोर्ध्वगामिनि)+++ **उदान-वह्नौ** विश्रान्तो  
**महानन्दं** विभावयेत् ।  

<details><summary>मूलम्</summary>

निजानन्दे प्रमात्रंशमात्रे हृदि पुरा स्थितः ।  
शून्यतामात्रविश्रान्तेर्निरानन्दं विभावयेत् ॥ ५-४४ ॥

प्राणोदये प्रमेये तु परानन्दं विभावयेत् ।  
तत्रानन्तप्रमेयांशपूराणापाननिर्वृतः ॥ ५-४५ ॥

परानन्दगतस्तिष्ठेदपानशशिशोभितः ।  
ततोऽनन्तस्फुरन्मेयसङ्घट्टैकान्तनिर्वृतः ॥ ५-४६ ॥

समानभूमिमागत्य ब्रह्मानन्दमयो भवेत् ।  
ततोऽपि मानमेयौघकलनाग्रासतत्परः ॥ ५-४७ ॥

उदानवह्नौ विश्रान्तो महानन्दं विभावयेत् ।
</details>



<details><summary>विस्तारः (द्रष्टुं नोद्यम्)</summary>

इह खलु योगी "**पुरा**" प्रथमं

> "अशून्यं शून्यम् इत्य् उक्तं  
शून्यं चाभाव उच्यते ।  
अभावः स समुद्दिष्टो  
> यत्र भावाः क्षयं गताः ॥" (स्वटम्। ४।२९१)

इत्यादिना निरूपित-स्वरूपे संविदेकात्मनि "**शून्यतामात्रे**" विश्रान्तिम् आश्रित्य  
प्राणाद्य्-उदय-विश्राम-धामनि "**हृदि**" विषये  
**निजो** निरुपाधित्वात् स्वभावभूत "**आनन्दो**" यस्यैवंविधे   
प्रमेयाद्य्-अंशान्तरापेक्षया "**प्रमात्रंशमात्रे स्थितः**" - स्वात्मानम् एव केवलतया साक्षात् कुर्वन्न् अवस्थितः सन्,

अनन्तरं

> "प्राक्संवित् प्राणे परिणता ।"

इति नीत्या प्रमाणात्मनः "**प्राणस्य**" हृदयात् द्वादशान्तं रेचकक्रमेण "**उदये**" कथञ्चिद् बहिरौन्मुख्यात्  
"**निरानन्दम्**" निजात् प्रमातृ-सम्मताद् आनन्दात् निष्क्रान्तं दशा-विशेषं  
"**विभावयेत्**" लक्षयेद् इत्य् अर्थः ।

अपानात्मनि "**प्रमेये**" पुनर् उदयति  
"**परेण**" प्रमेयेण कृतम् "**आनन्दं विभावयेत्**";  
यतः "**तत्र**" तस्यां प्रमेयोदय-दशायाम्, असौ परानन्द-निष्ठस् तिष्ठेत्;  
यतो "**अनन्ताः**" ये प्रमात्राद्य्-अपेक्षया प्रमेयलक्षणा "**अंशाः**",  
तत्-कर्तृका येयं "**पूरणा**" तत्-तद्-अर्थग्रहणेन नैराकाङ्क्ष्यं सैव "**पानम्**" पीतिः,  
तेन "**निर्वृतः**" स्वात्म-मात्र-विश्रान्तो,  
यस्मात् "**अपान**" एवाप्यायकारितया "**शशी**" तेन "**शोभितः**" पूरक-क्रमेण द्वादशान्ताद् +धृदयं यावत् तद्-दशाम् अधिशयान इत्यर्थः ।

ततोऽपि हृदये कुम्भक-वृत्त्या क्षणं विश्रम्य  
तेषां समनन्तरोक्तानां नील-सुखादि-रूपतया "**अनन्तानाम्**" प्रतिभासमानानां "**मेयानाम्**"  
अन्योन्य-मेलनात्मा योऽसौ "**शङ्घट्टः**"  
तेन "**एकान्तेन**" अव्यभिचारेण "**निर्वृतः**" सन्,  
समम् एव समग्र-मेय-स्वीकारात् **समान-भूमिम्** आसाद्य  
मेयेन सम्भूय कृतत्वाद् बृंहितेन ब्रह्म-रूपो योऽसाव् आनन्दः, तन्-मयो भवेत्,   
परानन्द-दशातोऽपि विशिष्टाम् आनन्द-दशाम् अनुभवेद् इत्य् अर्थः ।

तदनन्तरम् अपि "**मानमेययोः**" सूर्य-सोमात्मनोः प्राणापानयोर् य "**ओघः**"   
प्रवाहस् तस्य याः

> "षट् शतानि वरारोहे  
> सहस्राण्येकविंशतिः ।" (वि।भै। १५६)

इत्यादिना निरूपित-स्वरूपाः "**कलनाः**"  
तासां "**ग्रासतत्परः**" तद्-घट्टन-परायणो योगी  
मध्यमार्गेणोर्ध्वगामिनि "**उदानवह्नौ**"  
उत्कर्षक-क्रमेण परिहृत-प्राणाद्य्-अवान्तर-क्षोभतया "**विश्रान्तो**"  
"**महान्तम्**" प्रमाणादि-दशाधि-शायि--निरानन्दादि-वैलक्षण्याद् उत्कृष्टं प्रमातृ-सम्मतम् "**आनन्दं विभावयेत्**" स्वात्म-मात्र-विश्रान्ति-रूपतया विमृशेद् इत्यर्थः ॥ ४७ ॥

नन्वेवं परामर्शेनास्य किं स्यात् इत्याशङ्क्याह --
</details>

तत्र विश्रान्तिम् अभ्येत्य  
शाम्यत्य्+++(=एकसाद् भवत्य्)+++ अस्मिन् महार्चिषि ॥ ५-४८ ॥  

<details><summary>मूलम्</summary>

तत्र विश्रान्तिमभ्येत्य शाम्यत्यस्मिन्महार्चिषि ॥ ५-४८ ॥
</details>


<details><summary>विस्तारः (द्रष्टुं नोद्यम्)</summary>


"**तत्र**" महानन्दे विश्रान्तिम् आगत्य  
"**अस्मिन् महार्चिषि**" प्रमात्रात्मन्य् उदानवह्नौ "**शाम्यति**" तदेकसाद्-भवतीत्य् अर्थः ॥ ४८ ॥

ननु तत्र का नामास्य शान्तिरुच्यते ? -- इत्याशङ्क्याह --
</details>


निरुपाधिर् महाव्याप्तिर्  
**व्यानाऽऽख्या** +उपाधि-वर्जिता ।  
तदा खलु **चिद्-आनन्दो**  
यो +++(मेयाद्य्-अचिद्-अभावाज्)+++ जडानुपबृंहितः ॥ ५-४९ ॥  

<details><summary>मूलम्</summary>

निरुपाधिर्महाव्याप्तिर्व्यानाख्योपाधिवर्जिता ।  
तदा खलु चिदानन्दो यो जडानुपवृंहितः ॥ ५-४९ ॥
</details>


<details><summary>विस्तारः (द्रष्टुं नोद्यम्)</summary>

सा च शान्तिः "**निरुपाधिः**" निष्क्रान्ताभेदेन स्फुरिता मातृ-मान-मेयात्मान "**उपाधयो**" यस्याः सा तथा,  
अत एव कलादि-क्षित्य्-अन्तं व्याप्यावस्थानात् "**महाव्याप्तिः**"  
अत एव सर्वत्र व्यापकतया यानात् "**व्यानाख्या**" व्यान-दशाम् अधिशयानेत्यर्थः ।

एवं सर्वमयत्वेऽपि सर्वोत्तीर्णेत्य् उक्तम् "**उपाधिवर्जिता**" इति ।  
अत एव "**तदा**" तस्यां दशायां चिद्-रूप एवानन्दः ।  
नहि तदानीं मेयाद्य्-आत्मनाम् अचिताम् अवकाशोऽस्तीत्य् उक्तं "**यो जडानुपवृंहित**" इति ॥४९ ॥

अत्रैव हेतूपन्यासः --
</details>



नह्यत्र संस्थितिः कापि विभक्ता जडरूपिणः ।  


"विभक्ता" इति अविभागेन पुनरेषामस्त्येव सद्भावः -- इति भावः ।   
यदुक्तम् --   

श्वात्मेव स्वात्मना पूर्णा भावा भान्त्यमितस्य तु ।" (रि।प्र। २।१।७)   

इति ॥  

ननु निरुपाधित्वादनवच्छिन्नं प्रमात्रात्म परं तत्त्वम् -- इत्युक्तं तत्   
कथमत्र अविभागेनापि व्यवच्छेदका भावाः संस्युः ? --   
इत्याशङ्क्याह --   


यत्र कोऽपि व्यवच्छेदो नास्ति यद्विश्वतः स्फुरत् ॥ ५-५० ॥  

यदनाहतसंवित्ति परमामृतबंहितम् ।  
यत्रास्ति भावनादीनां न मुख्या कापि सङ्गतिः ॥ ५-५१ ॥  

तदेव जगदानन्दमस्मभ्यं शम्भुरूचिवान् ।  


"यत्र न कोऽपि" न कश्चिदपि "व्यवच्छेदोऽस्ति"; यत एतत् "विश्वतः"   
सर्वेण रूपेण श्फुरत्," नहि एतदतिरिक्तमन्यत् किञ्चित् सम्भवेत्;   
यतोऽस्य व्यवच्छेदोऽपि भवेदिति भावः । अत एव "यत्, अनाहता"   
प्रमातृप्रमेयाद्यात्मना सर्वतः प्रस्फुरन्ती शंवित्तिः" यस्य तत्, अत   
एव स्वातन्त्र्यलक्षणेन "परमेणामृतेन बृंहितम्"   
पूर्णमनन्यापेक्षम् -- इति यावत् । अत एव प्रतिनियतरूपत्वाभावात्   
"यत्र भावनादीनां न मुख्या" काचित् शङ्गतिः" साक्षादुपायता   
नास्तीत्यर्थः । यदुक्तम् --   

"तेनावधानप्राणस्य भावानादेः परे पथि ।  
भैरवीये कथङ्कारं भवेत् साक्षादुपायता ॥" (तम्। २।१३)  

तदेतत् प्रमात्रात्म चिदेकरूपं परं तत्त्वं जगता   
निजानन्दाद्यात्मना विश्वेन रूपेणानन्दो यत्र यतश्चेति   
जगदानन्दशब्दवाच्यम् अस्मभ्यं श्रीशम्भुनाथ आदिशत्, न   
पुनरेतदस्माभिः स्वोपज्ञमेवोक्तमित्यर्थः ॥ ५१ ॥   

नचैतदुपदेशमात्रादेव विरन्तव्यम् -- इत्याह --   


तत्र विश्रान्तिराधेया हृदयोच्चारयोगतः ॥ ५-५२ ॥  


"हृदयानाम्" उक्तवक्ष्यमाणानां सृष्ट्याद्यात्मनां   
हृदयाच्चोच्चारः ॥  

नन्वत्र विश्रान्त्या किं स्यात् ? -- इत्याशङ्क्याह --   


या तत्र सम्यग्विश्रान्तिः सानुत्तरमयी स्थितिः ।  

एतदेवोपसंहरति ↓   


इत्येतद्धृदयाद्येकस्वभावेऽपि स्वधामनि ॥ ५-५३ ॥  

षट्प्राणोच्चारजं रूपमथ व्याप्त्या तदुच्यते ।  


यद्यपि स्वात्मतेजसो हृदादावेक एव स्वभावः, नहि हृदयाद्   
द्वादशान्तं ततोऽपि वा हृदयमपक्रान्तस्य कश्चिद्विशेषः । यदुक्तम्   -   

"चलित्वा यास्यते कुत्र सर्वं शिवमयं यतः ।" (स्वटम्। ४।३१०)   

इति । यदभिप्रायेणैव --   

"चक्राधाराटव्यां भ्रमन्त्यसत्यां परिच्युतविवेकाः ।"  

इत्याद्यन्यैरुक्तम्, तथापि सङ्कोचतारतम्येन भेदोल्लासात्   
सामान्यविशेषरूपतया षट्प्रकारस्य प्राणस्य यः   
प्राणनापाननाद्यात्मोच्चारः, ततो जातं निरानन्दाद्यात्मकम् एतदूर्पम्   
"इति" अनन्तरोक्तेन प्रकारेणोक्तमिति शेषः । इदानीमेतदेव   
मन्त्रव्याप्तिमुखेनाप्यभिधीयते -- इत्याह "अथ" इत्यादि ॥ ५३ ॥   

तदेवाह --   


प्राणदण्डप्रयोगेन पूर्वापरसमीकृतेः ॥ ५-५४ ॥  

चतुष्किकाम्बुजालम्बिलम्बिकासौधमाश्रयेत् ।  
त्रिशूलभूमिं क्रान्त्वातो नाडित्रितयसङ्गताम् ॥ ५-५५ ॥  

इच्छाज्ञानक्रियाशक्तिसमत्वे प्रविशेत् सुधीः ।  


इह खलु योगी मत्तगन्धसङ्कोचादिक्रमेण प्राणस्य   
तिर्यक्प्रवाहनिरोधात् कुण्डलतापरिहारेण यो "दण्डप्रयोगः"  

"यथा दण्डाहतः सर्पो दण्डाकारः प्रजायते ।  
सा तथैव विबुद्ध्येत गुरुणा प्रतिबोधिता ॥"  

इत्यादिनीत्या प्रबुद्धभावेन दण्डाकारतासादनम्, तेन   
"पूर्वापरयोः" प्राणापानवाहयोः शमीकृतेः"   
विषुवद्रूपावलम्बनेन मध्यधामानुप्रवेशात् "चतुष्किका"   
ब्रह्मरन्ध्रधोवर्ती चतुष्पथरूपश्चिन्तामण्यभिधान आधारः   
"अम्बुजम्" भ्रूमध्यवर्ती विद्याकमलनामाधारः, ते "आलम्बते"   
ऊर्ध्वाधोवर्तितया स्वीकरोति तच्छीला येयं "लम्बिका" तदूर्ध्वे   
सुधाया आधारः, सौधः" तं सुधाधारम् । अथ च सुधाया इदं   
शौधम्" सकारम् "आश्रमयेत् तत्र विश्रान्ति कुर्यादित्यर्थः ।   
"अतो"ऽनन्तरमपि शुधीः" योगी नाडीत्रयसङ्घट्टात्मकत्वात्   
त्रिशूललक्षणं ब्रह्मरन्ध्रेर्ध्ववर्तिनीं नाड्याधाराभिधां   
"भूमिम्" आक्रम्य ↓   

"तच्छक्तित्रितयारोहात् भैरवीये चिदात्मनि ।  
विसृज्यते हि तत्… ॥" (५।१८७)  

इत्याद्युक्तयुक्त्या "इच्छाज्ञानक्रियाशक्तीनां समत्वे" तन्निर्भरे   
विसर्गादिशब्दव्यपदेश्ये भैरवीये रूपे प्रकर्षेण   
शूलवर्णपरामर्शगर्भीकारेण "विशेत्"   
तत्समावेशभाग्भवेदित्यर्थः ॥ ५५ ॥  

ननु कथमेतावतैवात्रानुप्रवेशः सिद्ध्येत् ? -- इत्याशङ्क्याह --   


एकां विकासिनीं भूयस्त्वसङ्ङ्कोचां विकस्वराम् ॥ ५६ ॥  

श्रयेद्भ्रूबिन्दुनादान्तशक्तिसोपानमालिकाम् ।  


तु -- शब्दो भिन्नक्रमो हेतौ । यतः प्रथमम् "एकाम्" दुर्भेद्यत्वात्   
प्रधानां भ्रुवि बिन्दुः "भ्रूबिन्दुः" इत्यनेन भ्रूपृष्ठादारभ्य   
बिन्दुनादनादान्तशक्तिव्यापिनीसमना एवं ऊर्ध्वोर्ध्वपदारोहोपायत्वात्   
शोपानानि" तेषां "मालिकां श्रयेत्"   
ऊर्ध्वकुण्डलिनीपदसमासादनौत्सुक्यात् उद्धातक्रमेणाक्रामेदित्यर्थः   
। ननु ↓   

शमनान्तं वरारोहे पाशजालमनन्तकम् ।" (स्वटम्। ४।२७)  

इत्यादिनीत्या बिन्द्वादीनां सङ्कुचितमेव रूपं सम्भवेत्, तत् कथं   
नामैतत् नित्योदितत्वात् सततमेव   
विकस्वरामानन्दसम्पदमवाप्तुमुपायतां यायात् ? -- इत्याशङ्क्योक्तं -- "विकासिनीम्" इत्यादि । अनेन हि एषां यथायथं   
विकासतारतम्यसद्भावात् नित्यविकस्वरेऽपि पदे युक्तमुपायत्वम् --   
इत्युक्तं स्यात् ॥ ५६ ॥   

ननूर्ध्वकुण्डलिनीपदसमासादनेनापि किं स्यात् ? -- इत्याशङ्क्याह --   


तत्रोर्ध्वकुण्डलीभूमौ स्पन्दनोदरसुन्दरः ॥ ५-५७ ॥  

विसर्गस्तत्र विश्राम्येन्मत्स्योदरदशाजुषि ।  


यतस्तत्र औन्मनसे पदे श्पन्दनस्य" स्वात्मोच्छलत्ताया "उदरम्"   
अनन्यस्फुरणात्मा सारस्तेन शुन्दरः" स्पृहणीयो "विसर्गो"   
विसिसृक्षात्मकं परं पारमेश्वरं रूपं बिन्दुद्वयं चास्तीति,   
"तत्र" विसर्गे "विश्राम्येत्" तदैकात्म्येन प्रस्फुरेदित्यर्थः ।   
श्पन्दनोदरसुन्दरः" इत्यनेनैव अस्योक्तेऽपि स्वरूपे "मत्स्योदरदशाजुषि"   
इत्यनेन सर्वदैव अयं स्पन्ददशाधिशायी न तु कदाचिदेव -- इत्युक्तं   
स्यात् ॥ ५७ ॥  

ननु तत्रापि विश्रान्त्या किं स्यात् ? इत्याशङ्कां   
दृष्टान्तप्रदर्शनेन उपशमयति --   


रासभी वडवा यद्वत्स्वधामानन्दमन्दिरम् ॥ ५-५८ ॥  

विकाससङ्कोचमयं प्रविश्य हृदि हृष्यति ।  
तद्वन्मुहुर्लीनसृष्टभावव्रातसुनिर्भराम् ॥ ५-५९ ॥  

श्रयेद्विकाससङ्कोचरूढभैरवयामलाम् ।  


यथा रासभी वडवा वा मूत्रादिकाले "विकाससङ्कोचमयम्"   
बहिरन्तर्मुखतयानवरतं स्पन्दमानं वराङ्गलक्षणं   
श्वमानन्दमन्दिरं धाम प्रविश्य" तदेकमना भूत्वा "हृदि हृष्यति"   
स्वात्मन्यानन्दातिशयमनुभवति, तथा "मुहुर्लीनाः"   
स्वात्मन्युपसंहृताः शृष्टाः" बहिरुल्लासिताश्च   
प्रमातृप्रमेयाद्यात्मानः सर्वे "भावाः" तैः सुष्ठु निर्भराम्"   
अनन्याकाङ्क्षाम्, अत एव यथायोगं "विकाससङ्कोचयोः"   
सृष्टिसंहारयोः  

"रूढम्" तथात्वेन स्फुरितं "पुमान् स्त्रिया" (पाषू। १।२।६७)   

इत्येकशेषे "भैरवस्य भैरव्याश्च यामलम्" द्वन्द्वं   
यस्यामेवंविधां विसर्गभुवं "श्रयेत्" स्वानन्दसंवित्तिनिमित्तं   
समाविशेदित्यर्थः । तदेव हि नाम अस्य परस्य   
प्रकाशस्यानन्यसारधारणं रूपम्, यत् सदैव   
सृष्टिसंहारकारित्वम् -- इति, अन्यथा हि अस्य जडेभ्यो वैलक्षण्यं न   
स्यात्, इत्युपपादितं बहुशः । एवं सृष्टौ शक्तेः प्ररोहः, संहारे   
तु शक्तिमतः । यदुक्तम् --   

स्वशक्तिप्रचयोऽस्य विश्वम् । (शिषू। ३।३०)   

इति ।  

त्रितयभोक्ता वीरेशः । (शिषू। १।११)   

इति च ॥ ५९ ॥  

एतदेव सङ्कलयति ↓   


एकीकृतमहामूलशूलवैसर्गिके हृदि ॥ ६० ॥  

परस्मिन्नेति विश्रान्तिं सर्वापूरणयोगतः ।  


"एकीकृतम्" संविन्मात्रात्मनावस्थापितं पिण्डीभूतं च   
"महामूलम्" परमकारणत्वात् माया  

"तत एव सकारेऽस्मिन् स्फुटं विश्वं प्रकाशते ।" (तम्। ३।१६५)  

इत्याद्युक्त्या विश्वप्रतिष्ठास्थानत्वात् सकारश्च "शूलम्"   
इच्छादिशक्तित्रयमौकारश्च "वैसर्गिकम्" ऊर्ध्वकुण्डलिनीस्थानं   
बिन्दुद्वयं च यत्रैवंविधे "परस्मिन्" परप्रमात्रात्मनि   
संहारहृदादिविलक्षणे च "हृदि" बोधे पराबीजे च   
सर्वस्यान्तर्बहिर्वा यत् "आपूरणम्" स्वात्मसात्कारो भेदोल्लासश्च, तस्य   
"योगो" युक्तिस्तस्मात् "विश्रान्तिमेति" पराहम्भावरूपतया   
स्वात्ममात्रनिष्ठस्तिष्ठेदित्यर्थः । अहम्परामर्शमात्ररूपत्वमेव   
हि गर्भीकृताशेषविश्वतया परं विश्रान्तिधाम -- इति नः सिद्धान्त   
॥ ६० ॥   

अत आह --   


अत्र तत्पूर्णवृत्त्यैव विश्वावेशमयं स्थितम् ॥ ५-६१ ॥  

प्रकाशस्यात्मविश्रान्तावहमित्येव दृश्यताम् ।  


"अत्र" ऊर्ध्वकुण्डलिनीभूमावशेषविश्वक्रोडीकारेण पूर्णया   
वृत्त्या "तदेव" अहम्परामर्शात्म परं हृदयं   
विश्रान्तिधामतयावस्थितम्, यतः प्रकाशस्यात्मनि न तु प्रकाश्ये   
देहादौ विश्रान्तिधामतयावस्थितम्, यतः प्रकाशस्यात्मनि न तु   
प्रकाश्ये देहादौ विश्रान्तावहमित्येव परामर्शो दृश्यतां   
निरूप्यतामित्यर्थः । नहि अत्र प्रकाशातिरिक्तमन्यत् किञ्चिदपोह्यमपि   
सम्भवेत् -- इति का कथा परामर्शान्तरस्येति भावः ॥ ६१ ॥   

नन्वनुत्तरं शान्तं परं ब्रह्मैवास्ति -- इति तत्र को नामायम्   
अहम्परामर्शो यस्यापि विश्रान्तिधामता स्यात् ? -- इत्याशङ्कां   
शमयितं प्राणतत्त्वसमुच्चारानन्तर्येणानुजोद्देशोद्दिष्टं   
चिदात्मनोच्चारमवतारयति --    


अनुत्तरविमर्शे प्राग्व्यापारादिविवर्जिते ॥ ५-६२ ॥  

चिद्विमर्शपराहङ्कृत् प्रथमोल्लासिनी स्फुरेत् ।  


"प्राक्" पूर्वकोटौ उल्लिलसिषाद्यात्मभिर्व्यापारैरनुपहिते   
निस्तरङ्गजलधिप्रख्ये "अनुत्तरात्मनि विमर्शे" परस्मिन् प्रकाशे   
प्रथममुल्लसनशीला, अत एव व्यतिरिक्तविमृश्याभावात्   
"चिद्विमर्शपरा" स्वात्ममात्रपरामर्शनतत्परा "अहङ्कृत्" अहं   
परामर्शः स्फुरेत् येनास्य सर्वत्रैव स्वातन्त्र्यमुदियात्;   
स्वस्वातन्त्र्यमाहात्म्यादेव हि अनुत्तरप्रकाशात्मा परमेश्वरः स्वं   
स्वरूपं गोपयित्वा प्रमाणादिदशामधिशयानः   
पृथग्भावजातमाभासयेत् ॥ ६२ ॥  

तदाह ↓   


तत उद्योगसक्तेन स द्वादशकलात्मना ॥ ६३ ॥  

सूर्येणाभासयेद्भावं पूरयेदथ चर्चयेत् ।  


"ततो" ऽहम्परामर्शस्फुरणाद्धेतोः स परः प्रकाशः   
सङ्कुचितप्रमातृभूमिकावभासनपुरस्सरम् "उद्योगः"   
अर्थावबिभासयिषा, तत्र शक्तेन" सदैव बहिर्मुखेन "द्वादश"   
षण्ठवर्जमकारादिविसर्गान्ता याः "कलाः" परामर्शास्तत्स्वभावेन   
प्राप्तपरिपूर्णस्वरूपेण प्रमाणात्मना सूर्येण" एकैकं भावम् आ   
ईषत्सङ्कुचितेन नीलसुखादिना रूपेण "भासयेत्" बहिः सृजेत्,   
"पूरयेत्" तथात्वेनैव कञ्चित्कालं स्थापयेत्, "चर्चयेत्"   
स्वात्मसात्कारेण संहरेदित्यर्थः । यः कश्चनार्थक्रियार्थी हि   
प्रमाता प्रमाणोपारूढमेवार्थजातं प्रथममालोचयेत्, अनन्तरम्   
"इदमित्थम्" इति विकल्पयेत्, तदनु "ज्ञातोऽयं मयार्थः" इति   
सन्तोषाभिमानाद् बहीरूपताविलापनेन स्वात्मन्येव विश्रमयेत् --   
इत्यनुभवसाक्षिकोऽयमर्थः ॥ ६३ ॥   

नन्वेव मवभासनादिरूपतामापन्नं भावजातं किं कुर्यात् ? --   
इत्याशङ्क्याह --   


अथेन्दुः षोडशकलो विसर्गग्रासमन्थरः ॥ ५-६४ ॥  

सञ्जीवन्यमृतं बोधवह्नौ विसृजति स्फुरन् ।  
इच्छाज्ञानक्रियाशक्तिसूक्ष्मरन्ध्रस्रुगग्रगम् ॥ ५-६५ ॥  

तदेवम(तद)मृतं दिव्यं संविद्देवीषु तर्पकम् ।  


"अथ" प्रमोपारोहानन्तरं श्फुरन्" स्वेन रूपेणावभासमानोऽत एव   
"षोडश" अकाराद्या बुद्धीन्द्रियाद्याश्च "कला" यस्यासौ   
प्राप्तनिजपूर्णस्वरूपोऽत एव उच्छूनरूपतापत्त्या "विसर्गस्य ग्रासः"   
तद्रूपतिरस्कारात्मान्तः, तेन "मन्थरो" विस्रब्धो देहादिमेयरूप इन्दुः,   
शञ्जीवनी" --   

"पुरुषे षोडशकले तामाहुरमृतां कलाम् ।"  

इत्याद्युक्त्या विश्वसञ्जीवनहेतुरमाख्या सप्तदशी कला   
कलाषोडशकाप्यायकारिधातुविशेषात्मकम् "अमृतं बोधवह्नौ"   
परिमिते प्रमातरि "विसृजति" प्रमातृप्रमेयाद्यात्मना स्थूलेन रूपेण   
समुल्लसतीत्यर्थः । तदुक्तेन प्रकारेणोल्लसितम् एतन्नीलसुखाद्यात्मना   
चिरस्य लब्धप्ररोहममृतम्, इच्छादय एव स्रुक्, तदग्रगं दिव्यं कृत्वा   
संविद्देवीषु तर्पकम्" रूपादिविषयरसास्वादेन दृगादिदेवीः   
सर्वात्ममात्रविश्रान्ता विदध्यादित्यर्थः । सूक्ष्माणि रन्ध्रणि   
गोलकरूपाणीन्द्रियद्वाराणि । इदमुक्तं भवति -- यत्किञ्चिद्भावजातं   
तदेषणीयतासमासादनपुरस्सरम् इन्द्रियद्वारोपारोहेण   
ज्ञेयतामासाद्य तत्तदर्थक्रियाकारितया   
सर्वात्ममात्रविश्रान्त्युपजननेन संविदः पूर्णतामावहतीति ॥ ६५ ॥  

नन्वेवं संविद्देवीतर्पणेन कोऽर्थः -- इत्याशङ्क्याह --   


विसर्गामृतमेतावद् बोधाख्ये हुतभोजिनि ॥ ५-६६ ॥  

विसृष्टं चेद्भवेत्सर्वं हुतं षोढाध्वमण्डलम् ।  


यद् गुरुवरः --    

शर्वभावमयभावमण्डलं विश्वशक्तिमयशक्तिबर्हिषि ।  
जुह्वतो मम समोऽस्ति कोऽपरो विश्वमेधमययज्ञयाजिनः ॥"  

इति । अत्रामृतबीजाद्युद्धारः प्राग्व्याख्ययैव गतार्थः --    
इत्यतिरहस्यत्वात् नेह पुनरायस्तम् ॥ ६६ ॥   

ननु यदि नामैतावत् विसर्गामृतं परप्रमात्रात्मना परामृष्टम्,   
तावता षड्वधस्याध्वमण्डलस्य किमायातं यदेवमुक्तम् ? --   
इत्याशङ्क्याह --   


यतोऽनुत्तरनाथस्य विसर्गः कुलनायिका ।  
तत्क्षोभः कादिहान्तं तत्प्रसरस्तत्त्वपद्धतिः ॥ ५-६७ ॥  


"कुलनायिका" इति कौलिकी शक्तिः । यदुक्तं प्राक् --   

"अनुत्तरं परं धाम तदेवाकुलमुच्यते ।  
विसर्गस्तस्य नाथस्य कौलिकी शक्तिरुच्यते ॥" (३।१४४)  

"कादिहान्तमिदं प्राहुः क्षोभाधारतया बुधाः ।" (३।१८०)   

इति । "तत्क्षोभ" इति तस्य विसर्गस्य क्षोभः, क्षोभाधार इत्यर्थः ।   
यदुक्तम् -- इति । "तत्प्रसर" इति तस्य कादिहान्तस्य क्षोभाधारस्य   
"प्रसरः" प्रपञ्च इत्यर्थः ।  

यदुक्तम् ↓   

"पृथिव्यादीनि तत्त्वानि पुरुषान्तानि पञ्चसु ।  
क्रमात् कादिषु वर्गेषु मकारान्तेषु सुब्रते ॥  

वाय्वग्निसलिलेन्द्राणां धारणानां चतुष्टयम् ।  
तदूर्ध्वं शादिविख्यातं पुरस्ताद्भ्मपञ्चकम् ॥  

अमूला तत्क्रमाज्ज्ञेया क्षान्ता सृष्टिरुदाहृता ।" (पट्री। ७)  

इति ॥ ६७ ॥   

ननु यदि नामननुत्तरनाथस्य विसर्गः कौलिकी शक्तिः, तन्मातृकोदये   
किमेवं प्रदर्शितं न वा ? -- इत्याशङ्क्याह --   


अम्अ इति कुलेश्वर्या सहितो हि कुलेशिता ।  


यदुक्तम् ↓   

"अत्र प्रकाशमात्रं यत्स्थिते धामत्रये सति ।  
उक्तं बिन्दुतया शास्त्रे शिवबिन्दुरसौ मतः ॥" (तं।आ। ३।१३४)   

इति ।   

"अस्यान्तर्विसिसृक्षासौ या प्रोक्ता कौलिकी परा ।  
सैव क्षोभवशादेति विसर्गात्मकतां धुर्वम् ॥" (तम्। ३।१३७)  

इति च ॥ ननु "शक्तिमतः खलु शक्तिरनन्या" इत्याद्युक्तयुक्त्या   
शक्तिमतः शक्तेश्च विश्लेषो नास्ति -- इति कथमनयोर्भेदेनोदयः   
प्रदर्शितः ? -- इत्याशङ्क्याह --   


परो विसर्गविश्लेषस्तन्मयं विश्वमुच्यते ॥ ५-६८ ॥  


विसर्गस्य "विश्लेषो" विश्लिष्टो विसर्ग इत्यर्थः । अत एव शक्तिमतो   
भेदित्वात् परः -- इत्युक्तम् । तत्स्फार एव च विश्वमित्युक्तं "तन्मयं   
विश्वमुच्यते" इति । तदुक्तम् --   

"शक्तिश्च शक्तिमांश्चेति पदार्थद्वयमुच्यते ।  
शक्तयोऽस्य जगत् कृत्स्नं शक्तिमांस्तु महेश्वरः ॥"  

इति । एवं विसर्गामृते परप्रमात्रात्मतया परामृष्टे षड्विधोऽपि   
अध्वा तत्सादेव भवेत् -- इति युक्तमुक्तं "हुतं षोढाध्वमण्डलं   
भवेत्" इति ॥ ६८ ॥  

अतश्च तदधिकारेणैव सर्वमिदं बाह्यमर्चनादि विधेयम् ? -- इत्याह --   


वित्प्राणगुणदेहान्तर्बहिर्द्रव्यमयीमिमाम् ।  
अर्चयेज्जुहुयाद्ध्यायेदित्थं सञ्जीवनीं कलाम् ॥ ५-६९ ॥  


"इत्थम्" उक्तेन प्रकारेणेमामेव निखिलजगदाप्यायकारिणीममाख्यां   
सञ्जीवनीकलामाश्रित्य सार्वात्म्यप्रतिपत्तितत्त्वमर्चनादि विदध्यात्;   
यतो विद्याज्या परा संवित्, प्राणबुद्धिदेहात्मानः प्रमातारश्च   
याजकाः, तदपेक्षया अन्तर्बहीरूपाणि   
रत्नपञ्चकतत्प्रतिनिधिरूपकुङकुमाद्यात्मकानि यागसाधनभूतानि   
द्रव्याणि च प्रकृतिर्यस्यास्तां तत्स्फारसारामित्यर्थः ॥ ६९ ॥  

नन्वेवमर्चनादि सिद्ध्येत् यद्येषा विसर्गभूरासाद्येत, तदासादन एव हि   
महान् संरम्भो यो युगसहस्रैरपि पारं न यायात् -- इत्यपर्यवसितमेव   
शास्त्रार्थानुष्ठानं स्यात् ? -- इत्याशङ्क्याह --   


आनन्दनाडीयुगलस्पन्दनावहितौ स्थितः ।  
एनां विसर्गनिःष्यन्दसौधभूमिं प्रपद्यते ॥ ५-७० ॥  


आनन्दप्रधानं यत् सिद्धयोगिनीसम्बन्धि वराङ्गलक्षणं   
नाडीयुगलम्" तस्य यत् श्पन्दनम्" ईरंसया परस्परौन्मुख्यं तत्र   
"अवहितिः" षडरमुद्राप्रवेशादिक्रमेण तदेकाग्रता तत्र स्थितः"   
प्ररोहं प्राप्तः सन् एनां सञ्जीवनीं कलां "विसर्गस्य"   
विसिसृक्षात्मकस्य पारमेश्वरस्य रूपस्य चरमधातोश्च निःष्यन्दः"   
प्रसरस्तस्य शौधभूमिम्" विश्रान्तिस्थानं स एव   
आनन्दातिशयकारित्वात् शौधम्" सुधासमूहस्तस्य "भूमिम्"   
आकरस्थानं प्रपद्यते, तदैकात्म्यमासादयेदित्यर्थः । एतदुक्तं   
भवति -- इह खलु सर्वेषां ग्राम्यधर्मसेवनं तावदनुक्तसिद्धम्,   
तत्रैव युक्तिलेशमाश्रित्य अवधानमात्रमेव चेत् कृतं तदयत्नेनैव   
विसर्गभूः समासादिता भवेत् -- इति को नामात्र संरम्भो यदसिद्ध्या   
शास्त्रर्थानुष्ठानमप्यपर्यवसितं स्यादिति ॥ ७० ॥  

नन्वस्तु नाम अस्योपायस्य सुखसाधनत्वम्, किन्तु यत्रोपायजालमपि   
भग्नशक्ति संवृत्तम्, तत्र किमनेनैककेनैव कार्यम् ? --   
इत्याशङ्क्याह --   


शाक्ते क्षोभे कुलावेशे सर्वनाड्यग्रगोचरे ।  
व्याप्तौ सर्वात्मसङ्कोचे हृदयं प्रविशेत्सुधी ॥ ५-७१ ॥  


"शाक्ते क्षोभे" इति बाह्यशक्तिसम्भोगे । यदुक्तम् --   

"शक्तिसङ्गमसङ्क्षुब्धशक्त्यावेशावसानिकम् ।  
यत्सुखं ब्रह्मतत्त्वस्य तत्सुखं स्वाक्यमुच्यते ॥" (वि।भै। ६९ श्लो।)   

इति ।  

"कुलावेश" इति बाह्यशक्त्यभावेऽपि "कुलस्य" शाक्तस्य स्वरूपस्य   
"आवेशे" स्मरणपुरस्सरं भावनातिशयात् तन्मयीभावे इत्यर्थः ।   
तदुक्तम् --   

"लेहनामन्थनाकोटैः स्त्रीसुखस्य भरात् स्मृतेः ।  
शक्त्यभावेऽपि देवेशि भवेदानन्दसम्प्लवः ॥" (वि। भै। ७० श्लो।)   

इति ।  

शर्वनाडीनामग्रगोचरे" प्रधाने पार्यन्तिके वा विषये द्वादशान्ते ।   
यदुक्तम् --   

"यथा यथा यत्र तत्र द्वादशान्ते मनः क्षिपेत् ।  
प्रतिक्षणं क्षीणवृत्तेर्वैलक्षण्यं दिनैर्भवेत् ॥"   
(वि।भै। ५१ श्लो।)   

इति । यद्वा "अग्रगोचरे" प्रान्तदेशे यत्र   
कक्षादाविवाङ्गुलीभिर्मृदुप्रचोदनेन महानानन्दो जायते । यदुक्तम् --    

"कुहनेन प्रयोगेन सद्य एव मृगेक्षणे ।  
समुदेति महानन्दो येन तत्त्वं विभाव्यते ॥" (वि।भै। ६६ श्लो।)   

इति । "व्याप्तौ" इति सार्वात्म्यप्रतिपत्त्या सर्वाक्षेपकारिणि   
विकाससमाधावित्यर्थः । यदुक्तम् --   

शर्वज्ञः सर्वकर्ता च व्यापकः परमेश्वरः ।  
स एवाहं शैवधर्मा इति दार्ढ्याच्छिवो भवेत् ॥" (वि।भै। १०९ श्लो।)   

इति ।   

"जलस्येवोर्मयो वह्नेर्ज्वालाभङ्गा प्रभा रवेः ।  
ममैव भैरवस्यैता विश्वभङ्ग्यो विभेदिताः ॥" (वि।भै। ११० श्लो।)   

इति च । शर्वात्मसङ्कोच" इति सर्वेणात्मना बाह्यस्य सङ्कोचे नैतद्वस्तु   
सत् किञ्चित्" इति भावनायामित्यर्थः । यदुक्तम् --   

निराधारं भवेज्ज्ञानं निर्निमित्तं भ्रमात्मकम् ।  
तत्त्वतः कस्यचिन्नैतदेवं-भावी शिवः प्रिये ॥" (वि।भै। ९९ श्लो।)   

इति ।  

तथा   

"इन्द्रजालमयं विश्वं न्यस्तं वा चित्रकर्मवत् ।  
भ्रमाद्वा ध्यायतः सर्वं पश्यतश्च सुखोदयः ॥"   
(वि।भै। १०२ श्लो।)   

इति । एवमादौ विषये शुधीः" पूर्णज्ञानो यः कश्चिदपश्चिमजन्मा स   
"हृदयं प्रविशेत्" विसर्गभुवमधिशेत इत्यर्थः ॥ ७१ ॥  

ननु यद्येवमत्रानेके उपायाः सम्भवन्ति तत् कथं शाक्तस्यैव   
क्षोभस्य प्राधान्येन निर्देशः कृतः ? -- इत्याशङ्क्याह --   


सोमसूर्यकलाजालपरस्परनिघर्षतः ।  
अग्नीषोमात्मके धाम्नि विसर्गानन्द उन्मिषेत् ॥ ५-७२ ॥  


सोमसूर्ययोः" मेयमानयोर्यच्छब्दाद्यात्म श्रोत्रादिरूपं च   
"कलाजालम्" तस्य योऽसौ ग्राह्यग्राहकभावात्मा परस्परं   
सङ्घट्टः, ततस्तदुभयक्रोडीकारात् चक्रानुचक्रदेवीरूपं   
"कलाजालम्" तस्य परस्परं मेलनात्मा सङ्घर्षः, ततः --    

"शुचिर्नामाग्निरुद्भूतः सङ्घर्षात् सोमसूर्ययोः ।"  

इत्याद्युक्त्या अग्नीषोमात्मके मध्यमे धाम्नि अनुप्रवेशेन "विसर्गानन्द   
उन्मिषेत्" मुख्यया वृत्त्या चरमधातुप्रक्षेपात्म परं   
सामरस्यमुदियात्, यदनुकल्पतया पुनरन्यत्रानन्द उपचर्यते येन तदपि   
परसंविदनुप्रवेशे निमित्ततां यायात् ॥ ७२ ॥  

एतदेवोपसंहरति ↓   


अलं रहस्यकथया गुप्तमेतत्स्वभावतः ।  
योगिनीहृदयं तत्र विश्रान्तः स्यात्कृती बुधः ॥ ५-७३ ॥  


यत एतद्योगिनीनां "हृदयम्" परमं विश्रान्तिस्थानम्, अत एव   
स्वभावतो गुप्तमित्यभिहितम्, यदभिप्रायेणैव ↓   

"एतन्नायोगिनीजातो नारुद्रश्चापि विन्दति ।" (पट्री। १० श्लो।)  

इत्याद्यन्यत्रोक्तम् । "तत्र" इति योगिनीहृदयात्मनि विसर्गोन्मेषे, "बुध"   
इत्यनेनात्र ज्ञानित्वस्यैव प्राधान्यम् -- इति कटाक्षितम् ॥ ७३ ॥  

नन्वत्र विश्रान्तस्य किं नामाभिज्ञानम् ? -- इत्याशङ्क्याह --   


हानादानतिरस्कारवृत्तौ रूढिमुपागतः ।  
अभेदवृत्तितः पश्येद्विश्वं चितिचमत्कृतेः ॥ ५-७४ ॥  


हेयोपादेयविषययोर्हानादानयोः  

"मा किञ्चित्त्यज मा गृहाण ।" (अनु। ७ श्लो।)  

इत्याद्युक्तिवशात् यस्तिरस्कारः, तत्र येयं निर्विकल्पात्मिका वृत्तिः,   
तत्र "चितिचमत्कृतेः चिदैकात्म्यविमर्शात् प्ररोहं प्राप्तः सन्   
विश्वमभेदवृत्तितः "पश्येत्" स्वात्मैकात्म्येन जानीयादित्यर्थः ।   
तेनेदमेवास्य मुख्यं लक्षणं परतत्त्वान्तःप्रवेशे यत्   
हानादानतिरस्कारेण स्वात्ममात्र एवावस्थानमिति । अत एवानेन   
चिदात्मोच्चारानन्तर्येणानुजोद्देशोद्दिष्टः परतत्त्वान्तःप्रवेशोऽपि   
निर्णेतुमुपक्रान्तः । भेदेऽपि हि सति हेयोपादेयविभागः, स एव यस्य   
विगलितस्तस्य किं नाम हेयं किं वोपादेयम् -- इति पूर्णैवास्य परा   
संविदुल्लसेत् ॥ ७४ ॥  

तदाह ↓   


अर्थक्रियार्थितादैन्यं त्यक्त्वा बाह्यान्तरात्मनि ।  
स्वरूपे निर्वृतिं प्राप्य फुल्लां नाददशां श्रयेत् ॥ ५-७५ ॥  


इह खलु तत्त्वान्तरनुप्रविष्टो योगी बाह्यान्तरस्वभावे   
नीलसुखादावर्थजाते हेयोपादेयविभागाभावात्   
तत्तत्प्रतिनियतार्थक्रियाकाङ्क्षादैन्यमपहाय सर्वभावानां   
संह्नियमाणत्वात् आकाशबीजस्योद्धारः । तदनु तस्यैव   
प्ररोहाद्विकस्वरां नाददशां श्रयेत्" इति विमर्शात्मिकां   
विश्वोत्तीर्णां संविदमासादयेदित्यर्थः । एवं च प्रथमं   
विश्वसंहारस्योपक्रान्तत्वात् आकाशबीजस्योदयः, तदनु तस्यैव   
प्ररोहात् संहारकुण्डलिनीबीजस्य ↓ इति   
श्रीपिण्डनाथसम्बन्ध्याद्यवर्णद्वयमपि अनेनोद्धृतम् ॥ ७५ ॥  

नन्वेवमासादितयापि अनया कोऽर्थः स्यात् ? -- इत्याशङ्क्याह --   


वक्रमन्तस्तया सम्यक् संविदः प्रविकासयेत् ।  
संविदक्षमरुच्चक्रं ज्ञेयाभिन्नं ततो भवेत् ॥ ५-७६ ॥  


"तया" विश्वोत्तीर्णसंविद्रूपया नाददशया सम्यक्   
विश्वोपसंहारपुरस्सरं भेदतिरस्कारेण मार्गशुद्धिमादधानया   
विश्वोत्तीर्णत्वेऽपि विश्वमय्याः परस्याः संविदो "अन्तर्वक्त्रम्"   
अन्तर्मुखं रूपम् एवंविधो योगी "प्रविकासयेत्" विकासयोग्यं   
विदधातीत्यर्थः । "ततः" संविदो विकासयोग्यताधानाद्धेतोः   
संविदाम्" नीलादिज्ञानानाम् "अक्षाणाम्"   
तदुत्पत्तिनिमित्तभूतानामिन्द्रियाणां "मरुताम्"   
तत्सामान्यवृत्त्यात्मनां प्राणादिरूपाणां यत्   
मातृमानमेयस्वभावं चक्रम्, तत् शून्यप्रमात्रपेक्षया विश्व   
भावरूपं यज्ज्ञेयम्, तदभिन्नमकिञ्चिद्रूपं भवेत् ॥ ७६ ॥  

नन्वेवमपि भावसंस्कारस्य विद्यमानत्वात् एकान्ततो भेदविगलनं न   
वृत्तम् -- इति कथं संविन्मात्रात्मन्यनुप्रवेशः सिद्ध्येत् ? --   
इत्याशङ्क्याह --   


तज्ज्ञेयं संविदाख्येन वह्निना प्रविलीयते ।  
विलीनं तत् त्रिकोणेऽस्मिञ्शक्तिवह्नौ विलीयते ॥ ५-७७ ॥  


"तत्" अभावात्म ज्ञेयं परप्रमात्रात्मना संविदाख्येन वह्निना   
प्रकर्षेण निःसंस्कारं "विलीयते" विगलति, संविदग्निरेवावशिष्यत   
इत्यर्थः । अनेनाभावस्यापि विलापनादग्निबीजस्योद्धारः कृतः । एवं   
"विलीनम्" संविन्मात्रात्मतामापन्नमपि तज्ज्ञेयं   
संवित्त्वान्यथानुपपत्त्या अस्मिन् इच्छादिशक्तित्रयात्मनि "त्रिकोणे   
शक्तिवह्नौ" सर्वशक्तिक्रोडीकारिण्यां स्वातन्त्र्यशक्तौ "विलीयते"   
तन्मात्रसारतया प्रस्फुरतीत्यर्थः । एवमनेन संविन्मात्र एव   
विश्रान्तेः शक्तिबीजस्याप्युद्धारः कृतः । इह खलु इदमेव संविदः   
संवित्त्वं यत् परम्रष्टृत्वं नाम, यस्य विमर्शः स्पन्दो हृदयं   
विसर्गः -- इत्यादयः सहस्रशो व्यपदेशाः । यदुक्तम् --   

"तस्य देवातिदेवस्य परबोधस्वरूपिणः ।  
विमर्शः परमा शक्तिः सर्वज्ञा ज्ञानशालिनी ॥"   

इति ॥ ७७ ॥  

अतश्च मुख्यया वृत्त्या तत्रैव विश्रमणीयं येन साक्षात्   
परतत्त्वान्तरनुप्रर्वेशः सिद्ध्येत् ? -- इत्याह ↓   


तत्र संवेदनोदारबिन्दुसत्तासुनिर्वृतः ।  
संहारबीजविश्रान्तो योगी परमयो भवेत् ॥ ५-७८ ॥  


तत्रैवं स्थिते सति परप्रमात्रात्मनः शंवेदनस्य"   
संवेदकत्वाधानात् "उदारा" महती येयं "बिन्दुसत्ता"   
विदिक्रियाकर्तृत्वात्मिका परा परामर्शदशा, तया सुष्ठु   
नैराकाङ्क्ष्येण निर्वृतः" स्वात्मचमत्कारातिशयशाली, अत एव   
शंहारबीजे" परप्रमात्रात्मनि बिन्दोरपि उदयात् श्रीपिण्डनाथे च   
"विश्रान्तः" तदैकात्म्यमापन्नोऽत एव "परमयो योगी भवेत्"   
परतत्त्वैक्यभाक् भवतीत्यर्थः ॥ ७८ ॥   

ननु संविदपेक्षयापि विमर्शस्यैव विश्रान्तिस्थानत्वं प्राधान्येन   
कस्मादुक्तम् ? इत्याशङ्क्याह ↓   


अन्तर्बाह्ये द्वये वापि सामान्येतरसुन्दरः ।  
संवित्स्पन्दस्त्रिशक्त्यात्मा सङ्कोचप्रविकासवान् ॥ ५-७९ ॥  


स एव हि संवित्स्पन्दो "अन्तः" परप्रमात्रात्मनि शिवतत्त्वे   
सर्वविशेषस्वीकारात् सामान्यात्मा, अत एव प्रविकासवान् अहमिति,   
"बाह्ये" मायातः क्षित्यन्तं भेदोल्लासाद्विशेषात्मा, अत   
एवान्योन्यव्यावृत्त्या सङ्कोचवान् इदमिति; "द्वये" अन्तर्बहीरूपे विद्यापदे   
समधृततुलापुटन्यायेन "अहमिदम्" इति सामान्यविशेषात्मा, अत एव   
सङ्कोचप्रविकासवान्, अत एवाशेषविश्वोल्लासकारित्वात्   
इच्छादिशक्तित्रयात्मा -- इति स एव परं विश्रान्तिस्थानम् -- इति   
तत्रैवावधेयम् ॥ ७९ ॥  

ननु यद्येवं तर्ह्यस्य सङ्कोचविकासवत्त्वेन नानात्वात् जाड्यमापतेत् --   
इति समाप्तं विश्रान्तिस्थानत्वम् ? -- इत्याशङ्क्याह --    


असङ्कोचविकासोऽपि तदाभासनतस्तथा ।  


वस्तुतः संविदेकस्वभावत्वात् असङ्कोचविकासोऽपि असौ संवित्सपन्दः   
स्वस्वातन्त्र्येण तथा सङ्कोचादिरूपतया अवभासते, इति तथा   
शङ्कोचविकासवान्" इत्युच्यते न तु वस्तुतस्तथा समस्तीति भावः ॥ ननु   
यदि नाम सङ्कोचविकासाद्यस्य वस्तुतो नास्ति, तत् तदवभासने किं   
निमित्तम् ? -- इत्याशङ्क्याह ↓   


अन्तर्लक्ष्यो बहिर्दृष्टिः परमं पदमश्नुते ॥ ८० ॥  


इह हि "बहिः" इदन्तापरामृश्ये देहघटादौ  

"तत्तद्रूपतया ज्ञानं बहिरन्तः प्रकाशते ।  
ज्ञानादृते नार्थसत्ता ज्ञानरूपं ततो जगत् ॥  

नहि ज्ञानादृते भावाः केनचिद्विषयीकृताः ।  
ज्ञानं तदात्मतां यातमेतस्मादवसीयते ॥"  


इत्यादिश्रीकालिकाक्रमोक्त्या संवित्स्फारसारा एवैते,   
इत्येवमात्मदृष्टिः अत एव "अन्तः" अहम्परामर्शात्मनि संवित्तत्त्वे   
सावधानो बाह्यविषयासङ्गेऽपि स्वरूपपरामर्शपरत्वात्   
भैरवमुद्रानुप्रविष्टो योगी "परमं पदमश्नुते"   
विमर्शदशामधिशेते इत्यर्थः । तेन "अविद्यैव विद्योपायः"   
इत्यादिन्यायेन सङ्कुचितमपि बाह्यं रूपं विकस्वरस्वरूपापत्तौ   
निमित्ततां यायात् -- इत्युक्तं स्यात् । तत्र चोचितेन विमर्शेन भाव्यम् --   
इति विशेषात्मन इदमिति परामर्शस्यापि उल्लासः -- इति युक्तमुक्तं   
"तथाभासनतस्तथा" इति ॥ ८० ॥   

अत आह --   


ततः स्वातन्त्र्यनिर्मेये विचित्रार्थक्रियाकृति ।  
विमर्शनं विशेषाख्यः स्पन्द औन्मुख्यसञ्ज्ञितः ॥ ५-८१ ॥  


"ततः" समनन्तरोक्ताद्धेतोः स्वस्वातन्त्र्योत्थापिते   
तत्तदर्थक्रियाकारिणि भावजाते यदिदमिति विमर्शनं स विशेषाख्यः   
स्पन्दस्तत्तदर्थक्रियार्थितातारतम्येन प्रवृत्तेः "औन्मुख्यसञ्ज्ञितः"   
औन्मुख्यशब्दव्यपदेश्यः स्यादित्यर्थः ॥ ८१ ॥  

न च अत्रैव विश्रमणीयम् -- इत्याह --   


तत्र विश्रान्तिमागच्छेद्यद्वीर्यं मन्त्रमण्डले ।  
शान्त्यादिसिद्धयस्तत्तदूर्पतादात्म्यतो यतः ॥ ५-८२ ॥  


तत्र ↓   

"इदमित्यस्य विच्छिन्नविमर्शस्य कृतार्थता ।  
या स्वस्वरूपे विश्रान्तिर्विमर्शः सोऽहमित्ययम् ॥" (अ।प्रषि। १५ श्लोक)   

इत्याद्युक्त्या इदंविमर्शविश्रान्तिधामनि अहम्परामर्शे विश्रान्तिं   
कुर्यात्, यत् न केवलमत्र यावन्मन्त्रमण्डलेऽपि वीर्यम्,   
यतोऽहम्परामर्शानुविद्धमन्त्रमण्डलैकात्म्यादेव तत्फलभूता   
विचित्रेतिकर्तव्यताकाः शान्त्यादिसिद्धयो भवेयुरित्यर्थः ।   
संविद्विश्रान्तिमन्तरेण हि न किञ्चिदेव भवेदिति भावः । यद्वक्ष्यति --   

"यत्तत्र नहि विश्रान्त तन्नभःकुसुमायते ।" (तम्। ८।३)  

इति ॥ ८२ ॥   

न केवलमेतदेवं यावदिन्द्रियाण्यपि -- इत्याह --   


दिव्यो यश्चाक्षसङ्घोऽयं बोधस्वातन्त्र्यसञ्ज्ञकः ।  
सोऽनिमीलित एवैतत् कुर्यात्स्वात्ममयं जगत् ॥ ५-८३ ॥  


इह खलु बाह्यर्थौन्मुख्येऽपि अन्तर्लक्ष्यत्वाद्दिव्योऽत एव   
शुद्धबोधैकरूपत्वात् बोधस्वातन्त्र्यशब्दाभ्यां न तु   
बुद्धीन्द्रियकर्मेन्द्रियशब्दाभ्यां व्यपदेश्यो योऽयमिन्द्रियसमूहः स   
बहिः "अनिमीलितो" व्यापृत एव सन् भैरवमुद्रानुप्रवेशक्रमेण एतज्जगत्   
श्वात्ममयं कुर्यात्" संविन्मात्रसारतया परामृशेदित्यर्थः ॥ ८३ ॥  

ननु कथमेवं भवेत् ? -- इत्याशङ्क्याह --   


महासाहससंयोगविलीनाखिलवृत्तिकः ।  
पुञ्जीभूते स्वरश्म्योघे निर्भरीभूय तिष्ठति ॥ ५-८४ ॥  

अकिचिच्चिन्तकस्तत्र स्पष्टदृग्याति संविदम् ।  
यद्विस्फुलिङ्गाः संसारभस्मदाहैकहेतवः ॥ ५-८५ ॥  


महासाहसशब्दाभिधेयचकितमुद्रानुप्रवेशेन "विलीना"   
बाह्याद्विगलिताः प्रत्यावृत्ता निखिला इन्द्रियवृत्तयो यस्य स तथा, अत   
एव "अकिञ्चिच्चिन्तको" बहिरौन्मुख्याभावात् निरवधानोऽत एव   
श्वरश्म्योघे" तत्तदिन्द्रियमरीचिचक्रे "पुञ्जीभूते" भेदविगलनात्   
स्वात्मन्येव सङ्घटितेऽत एव निर्भरीभूय" पूर्णतामासाद्य   
तिष्ठति सति, तत्र अन्तरहम्परामर्शात्मनि प्रमातृतत्त्वे   
श्पष्टदृक्" प्रस्फुटावबोधः संविदं याति"   
परतत्त्वान्तरनुप्रविशेत् यत्स्फारमात्रादयत्नत एव संसारापकृतिः   
सिद्ध्येत् ॥ ८४-८५ ॥  

न चैवमस्माभिः स्वोत्प्रेक्षितमेवोक्तमित्याह --   


तदुक्तं परमेशेन त्रिशिरोभैरवागमे ।  


तदेव पठति ↓   


शृणु देवि प्रवक्ष्यामि मन्त्रभूम्यां प्रवेशनम् ॥ ५-८६ ॥  


"मन्त्रभूम्याम्" इति परतत्त्वान्तः ॥ ८६ ॥  

किं तत् ? -- इत्याशङ्क्याह --   


मध्यनाड्योर्ध्वगमनं तद्धर्मप्राप्तिलक्षणम् ।  
विसर्गान्तपदातीतं प्रान्तकोटिनिरूपितम् ॥ ५-८७ ॥  


यन्नाम "विसर्गान्तपदम्" द्वादशान्तपदमतिशयेन इतं प्राप्तं   
तदवधिकं "मध्यनाड्या" उदानवाहक्रमेण "ऊर्ध्वगमनम्"   
तन्मन्त्रभूम्यां प्रवेशनमुच्यते -- इत्यर्थाक्षिप्तम् । यतस्तस्याः   
संवित्तत्त्वात्मिकाया मन्त्रभूमेर्ये निरावरणत्वनिर्विकल्पत्वादयो   
"धर्माः" तेषां "प्राप्तिः" तदैकात्म्येन स्फरत्ता तद्रूपम्, अत एव   
प्रान्तकोटित्वेन निरूपितं सर्वत्रैव परा काष्ठा -- इत्युद्घोष्यते   
इत्यर्थः । यदुक्तम् --   

"यन्निरावरणं संवित्सतत्त्वं कल्पनोज्झितम् ।  
तत् परं पुत्रि कथितं सा काष्ठा सा परा गतिः ॥"  

इति ॥ ८७ ॥   

तच्च कथं स्यात् ? -- इत्याशङ्क्याह --   


अधःप्रवाहसंरोधादूर्ध्वक्षेपविवर्जनात् ।  
महाप्रकाशमुदयज्ञानव्यक्तिप्रदायकम् ॥ ८८ ॥  

अनुभूय परे धाम्नि मात्रावृत्त्या पुरं विशेत् ।  


"अधःप्रवाहस्य" अपानस्य "ऊर्ध्वक्षेपस्य" प्राणस्य चापहस्तनात्   
तदुभयघट्टनेन परे मध्यमे धाम्नि --   

"पीत्वाकुलामृतं दिव्यं पुनरेव विशेत् कुले ।  
पुनरेवाकुलं गच्छेन्मात्रायोगेन पार्वति ॥  

सा च प्राणवहा ख्याता तन्त्रेऽस्मिन् पारमेश्वरे ।"  

इत्यादिना निरूपितस्वरूपा या मात्रा तस्या "आवृत्त्या" आवर्तनेन   
पुनःपुनर्गणनया  

"उद्गच्छन्तीं तडिद्रूपं प्रतिचक्रं क्रमात्क्रमम् ।  
ऊर्ध्वं मुष्टित्रयं यावत्तावदन्ते महोदयः ॥" (वि।भै। २९ श्लो।)   

इत्याद्युक्तयुक्त्या तत्तच्चक्रोल्लङ्घनक्रमेण द्वादशान्तभुवि   
शकृद्विभातोऽयमात्मा" इति न्यायेन अवभासनक्रियाविच्छेदाभावात्   
उदयप्रधानं नित्योदितं यदात्मज्ञानं तस्य "व्यक्तिप्रदायकम्"   
तदूर्पतयावभासमानं परप्रमातृरूपं "महाप्रकाशमनुभूय"   
पुरं विशेत्" मन्त्रभूमिरूपां पूर्णां   
स्वात्मवृत्तिमासादयेदित्यर्थः ॥ ८८ ॥  

सा च किंविधा ? -- इत्याशङ्क्याह --   


निस्तरङ्गावतीर्णा सा वृत्तिरेका शिवात्मिका ॥ ५-८९ ॥  

चतुष्षड्द्विर्द्विगुणितचक्रषट्कसमुज्ज्वला ।  
तत्स्थं(त्स्थो) विचारयेत् खं खं खस्थं खस्थेन संविशेत् ॥ ५-९०   
॥  

खं खं त्यक्त्वा खमारुह्य खस्थं खं चोच्चरेदिति ।  
खमध्यास्याधिकारेण पदस्थाश्चिन्मरीचयः ॥ ५-९१ ॥  

सा च स्वात्मरूपा वृत्तिर्निःशेषविश्वोपशमात् निस्तरङ्गा"   
स्वात्ममात्रविश्रान्त्या शान्तरूपेत्यर्थः । अत एवैकेत्युक्तम् । न   
चैवमस्या विश्वोत्तीर्णमेव रूपं सम्भवति, अपितु तथात्वेऽपि   
विश्वमयीत्याह -- "अवतीर्णा" इति, तत्तदूर्पतया बहिरुल्लसितेत्यर्थः   
। अत एव तत्रत्यबहुग्रन्थार्थमर्भीकारेणाह --   
"चतुष्षड्द्विर्द्विगुणितचक्रषट्कसमुज्ज्वला" इति । यदुक्तं प्राक् --    

"चतुष्षड्द्विर्द्विगणनायोगात् त्रैशिरसे मते ।  
षट्चक्रेश्वरता नाथस्योक्ता चित्रनिजाकृतेः ॥" (१।११४)   

इति । एवमपि नास्याः स्वस्वरूपात् प्रच्यावः -- इत्युक्तं "शिवात्मिका"   
इति । तेनास्या बहीरूपतया स्फुरत्तायामपि परप्रमात्रात्मनि   
स्वस्वरूपे एव विश्रान्तिः -- इत्युक्तं स्यात्, यदभिप्रायेणैव   
भैरवमुद्राया अभिधानम् । एतच्च अतिरहस्यत्वात् गोपनीयम् --   
इत्याशयेन भगवान्निगूढार्थतयाभिधत्ते -- "खस्थम्" इत्यादिना ।   
इह खलु योगी भूतिशब्दवाच्यमैश्वर्यात्मस्वातन्त्र्यलक्षणं   
"खमारुह्य" अवलम्ब्य स्वस्वरूपं गोपयित्वा दिक्कालादिना   
सङ्कुचत्तामवभास्य अणुशब्दव्यपदेश्ये खे स्थितं सङ्कुचिततात्मतया   
स्फुरितं "खम्" ↓   

"परमात्मस्वरूपं तु सर्वोपाधिविवर्जितम् ।  
चैतन्यमात्मनो रूपं सर्वशास्त्रेषु पठ्यते ॥" (नेटम्। ८।२८)  

इत्याद्युक्त्या पूर्णप्रथात्मकमवश्यज्ञेयमात्मानं "विचारयेत्" किमस्य   
सङ्कुचितमेव तात्त्विकं रूपं न वेति विमर्शपदवीं नयेदित्यर्थः ।   
एवं हि पारमार्थिकस्य रूपस्य लाभो भवेदिति भावः । तदुक्तं   
तत्रैव --    

"खं हि यद्भैरवं ज्ञेयं सर्वमार्गान्तमन्तगम् ।  
विचारयेत्तु यो धीमान् करणव्याप्तिमध्यगः ॥  

भूमिकास्थो हि चक्रस्थो विन्दते परमार्थतः ।"   

इति । तच्च कथम् ? -- इत्याशङ्क्योक्तं -- "खस्थेन खस्थं खं   
चोच्चरेदिति" । च शब्दो हेतौ । "खे" रताववतिष्ठमानेन तदासक्तेन   
सावधानेन चेतसा "खे" कुलमूले शक्त्युत्पत्त्यात्मनि जन्माधारे स्थितं   
"खम्" प्राणरूपां शक्तिमुच्चरेत् --   

"आमूलात् किरणाभासां सूक्ष्मसूक्ष्मपरात्मिकाम् ।  
चिन्तयेत्तां द्विषट्कान्ते शाम्यन्तीं भैरवोदयः ॥"   
(वि।भै। २८ श्लो।)   

इत्याद्युक्त्या मध्यधामप्रवेशक्रमेण ऊर्ध्वं द्वादशान्तं नयेत् येन   
क्रियाशक्त्यात्मनि "खे" गतं दृश्यं तदुपरक्तां क्रियाशक्तिं   
प्रमेयभुवं तथा "खे" ज्ञानशक्ताववस्थितं द्रष्टारं   
तदुपरक्तां ज्ञानशक्तिं प्रमाणभुवं त्वक्त्वा   
प्रमाणप्रमेयात्मव्यवहारपरत्वेऽपि तदासङ्गमपहायेत्यर्थः ।   
यद्यपि अत्रोभयत्रापि द्रष्टृदृश्योपरागः सम्भवति तथापि   
प्राधान्यादेवमुक्तम् । तथा "खम्" द्रष्टृदृश्याद्युपाधिवर्जितां   
स्वविमर्शमात्ररूपामिच्छाशक्तिम्, "अधिकारेण अध्यास्य   
स्वावष्टम्भबलेनाक्रम्य चितिशब्दाभिधेयं "खम्" --   

"विमर्शधाम तुर्यं च व्यापकं चोर्ध्वमध्यमः ।  
सुशिरं तत्त्वराजानं पराकाशं प्रकीर्तितम् ॥"  

इत्यादिनीत्या श्रीत्रिशिरोभैरवोक्त्या निरूपितस्वरूपं   
परतत्त्वलक्षणं तुर्यातीतपदं सम्यग्भैरवमुद्रानुप्रवेशक्रमेण   
"विशेत् समावेशभाक् भवेदित्यर्थः । एवं च "चिन्मरीचयः"   
तत्तदिन्द्रियवृत्तयो बहिरौन्मुख्याभावात्" "पदस्थाः"   
तुर्यातीतदशामधिशयाना एव भवन्तीत्यर्थः ॥ ९१ ॥   

एवमप्यत्राप्रमत्तेन भाव्यम् -- इत्याह --   


भावयेद्भावमन्तःस्थं भावस्थो भावनिःस्पृहः ।  
भावाभावगती रुद्धा भावाभावावरोधदृक् ॥ ५-९२ ॥  


एवमपि "भावाभावगतीरुद्धा" प्राणापानक्षोभमपहाय "अन्तःस्थं   
भावम्" आन्तरीं सत्ताम्, योगी "भावयेत्" मध्यधामानुप्रवेशक्रमेण   
पौनःपुन्येन तत्रैव आसक्तिं कुर्यात् येन व्युत्थानेऽपि अतः प्रच्यावो न   
स्यात्, अत एव स "भावस्थो" ग्राह्यग्राहकसङ्क्षोभेऽपि   
बाह्यान्तःकरणवर्गेणालुप्तसंवित्तिः स्वात्ममात्रपरिनिष्ठित   
एवेत्यर्थः । यदुक्तं तत्रैव  

"ऊर्ध्वाधोगमविक्षेपरहितः करणेच्छया ।  
रूपं यस्य न हीयेत भावस्थो भावभासकः ॥  

स्वरूपप्रतिपन्नोऽसावन्तःकरणवर्जितः ।  
भावस्थं तं विजानीयाद् ग्राह्यग्राहकविप्लवे ॥"  

इति । अत एव "भावाभावयोः" प्राणापानयोर्मध्यधामानुप्रवेशेन   
निस्तरङ्गतया साम्यात्मा योऽसौ "अवरोधः" तं पश्यति   
साक्षात्करोतीत्यर्थः । यदुक्तं तत्रैव   

"प्राणापानौ समौ यस्य साम्यावस्थानमागतौ ।  
निस्तरङ्गप्रकारेण भावाभावावरोधदृक् ॥"  

इति । अत एव बहिरौन्मुख्याभावात् "भावनिःस्पृहः" स्वस्वरूपनिष्ठ   
एवेत्यर्थः । यदुक्तं तत्रैव ↓   

श्वरूपस्थितिसंयोगलक्षवृत्तिरतस्य च ।  
भावनिःस्पृहमेतद्धि तत्पदत्यागवर्तिनः ॥"   

इति ॥ ९२ ॥  

ननु खशब्दस्य स्वरूपाविशेषेऽपि कुतस्त्योऽयं दशधा भिन्नोऽर्थः   
? -- इत्याशङ्क्याह --   


आत्माणुकुलमूलानि शक्तिभूतिश्चिती रतिः ।  
शक्तित्रयं द्रष्टृदृश्योपरक्तं तद्विवर्जितम् ॥ ५-९३ ॥  

एतत्खं दशधा प्रोक्तमुच्चारोच्चारलक्षणम् ।  


आत्मा परमात्मा, अणुः सङ्कुचित आत्मा, कुलमूलं प्राणशक्तेः   
प्रभवस्थानं जन्माधारः, शक्तिर्मध्यमप्राणवाहिनी, भूतिः   
स्वातन्त्र्यलक्षणमैश्वर्यम्, चितिस्तुर्यातीतपदात्मिका परसंवित्,   
रतिरासक्तिः, शक्तित्रयं द्रष्टृउपरक्ता ज्ञानशक्तिर्दृश्योपरक्ता   
क्रियाशक्तिस्तद्विवर्जितेच्छाशक्तिः, प्रोक्तमिति श्रीत्रिशिरोभैरवे ।   
यदुक्तम् --   

"खमात्मा केवलं विद्यात् खमणुः सर्वदिक्कतः ।  
कुलमूलं तु खं ज्ञेयं खं शक्तिः परिपठ्यते ॥  

एकं तु खमिहोद्भाव्यं खद्वयं भूतिचिद्रतिः ।  

द्रष्टृदृश्योपरक्तं च शक्तित्रितयं खं विदुः ।"  

निष्पन्नपरिणामेन खमभूत्तत्त्वलक्षणम् ।"  

इति उच्चारोच्चारलक्षणमिति यथायथं भावनाप्रकर्षेण   
परसंविदासादकमित्यर्थः ॥ ९३-९४ ॥   

न केवलमत्र खशब्देनैव दशधा भिन्नोऽयमर्थ उच्यते   
यावच्छब्दान्तरेणापि -- इत्याह --   


धामस्थं धाममध्यस्थं धामोदरपुटीकृतम् ॥ ५-९४ ॥  

धाम्ना तु बोधयेद्धाम धाम धामान्तगं कुरु ।  
तद्धाम धामगत्या तु भेद्यं धामान्तमान्तरम् ॥ ५-९५ ॥  


इह खलु योगी "धाम्नो" भूतेः स्वातन्त्र्यस्य यत् "उदरम्" सतत्त्वं तेन   
"पुटीकृतम्" सर्वतः संवलितं नित्यावियुक्तम्, अत एव "धाम्नि" अणौ   
स्थितं सङ्कुचितात्मतया स्फुरितं "धाम" आत्मानं बोधयेत् तद्बोधे   
समर्थमाचरेदित्यर्थः । तत्समर्थाचरणमेवाह -- "धाममध्यस्थं   
धाम धाम्ना धामान्तगं कुरु" इति । "धाम्नः" कुलमूलस्य   
जन्माधारस्य मध्ये स्थितं "धाम" प्राणशक्तिं "धाम्ना" रत्या   
तदासक्त्या "धाम्नः" चितेस्तुर्यातीतपदस्य "अन्तः" पराकाष्ठा   
तद्गतं कुरु तदेकरूपतया साक्षात्कुर्यादित्यर्थः । "तत्" तस्मात्   
परतत्त्वसाक्षात्काराद्धेतोः "धाम्नो" दृश्योपरक्तायाः क्रियाशक्तेः   
प्रमेयभुवो गत्या "धाम" दृष्ट्रुपरक्ता ज्ञानशक्तिः "भेद्यम्"   
भेदनीयं त्याज्यमित्यर्थः । यथाहि प्रमेयभूः सर्ववादिषु   
त्याज्यत्वेन सिद्धा तथा प्रमाणभूतमपि ज्ञानं त्याज्यमेवेति भावः   
। तुशब्दो भिन्नक्रमो हेतौ । ततश्च "आन्तरम्" प्रमात्रैकात्म्यमापन्नं   
"धामान्तम्" अन्त्यं धाम द्रष्टृदृश्याद्युपाधिशून्यां   
स्वविमर्शमात्ररूपामिच्छाशक्तिम् अर्थात् आश्रयेत् येन तत्रैव   
प्ररोहमियात् -- इति शब्दार्थसङ्गतिः । वाक्यार्थस्तु प्राग्वत्   
स्वयमेवाभ्यूह्यः ॥ ९५ ॥   

नन्वन्येऽपि परतत्त्वान्तःप्रवेशे बहव उपायाः सम्भवन्ति   
तत्कथमस्यैव रहस्यत्वं येन गोपनीयत्वेन   
निगूढार्थतयैवमुपदेशः ? -- इत्याशङ्क्याह --   


भेदोपभेदभेदेन भेदः कार्यस्तु मध्यतः ।  


यः पुनरन्यो भेदोपभेदात्मोपायभेदः सम्भवति स मध्यतः कार्यो   
मध्यमो नैवंविध उत्तम इत्यर्थः ॥  

एतदेवोपसंहरति --    


इति प्रवेशोपायोऽयमाणवः परिकीर्तितः ॥ ५-९६ ॥  

श्रीमहेश्वरनाथेन यो हृत्स्थेन ममोदितः ।  


न केवलमेतदिहैवोक्तं यावदन्यत्रापि -- इत्याह --   


श्रीब्रह्मयामले चोक्तं श्रीमान् रावो दशात्मकः ॥ ५-९७ ॥  

स्थूलः सूक्ष्मः परो हृद्यः कण्ठ्यस्तालव्य एव च ।  
सर्वतश्च विभुर्योऽसौ विभुत्वपददायकः ॥ ५-९८ ॥  


श्रीमानिति विमर्शरूपतया प्रकाशस्यापि जीवितभूतत्वात् । इहास्य   
परवाग्रूपस्य अहंविमर्शात्मनो रावस्य प्रथमं   
तावद्धृदादिभवत्वात् पश्यन्तीमध्यमावैखरीरूपतया त्रैविध्यम्,   
प्रत्येकं च स्थूलसूक्ष्मपरत्वेन त्रैविध्ये नवधात्वम्, एषां   
नवानामपि भित्तिभूतः परवागात्मा दशमः, स एव हि   
स्वस्वातन्त्र्यादेवमवभासयेत् । अत उक्तं शर्वतश्च विभुः" इति । स एव   
च विश्रान्तिस्थानम् -- इत्युक्तं "विभुत्वपददायकः" इति । एतच्च प्राक्  

"तस्य प्रत्यवमर्शो यः परिपूर्णोऽहमात्मकः ।  
स स्वात्मनि स्वतन्त्रत्वाद्विभागमवभासयेत् ॥  

विभागाभासने चास्य त्रिधा वपुरुदाहृतम् ।  
पश्यन्ती मध्यमा स्थूला वैखरीत्यभिशब्दितम् ॥  

तासामपि त्रिधा रूपं स्थूलसूक्ष्मपरत्वतः ।" (३।२३७)  

इत्यादिना --    

"तत्परं त्रितयं तत्र शिवः परचिदात्मकः ।" (३।२४८)  

इत्यन्तेन निर्णीतप्रायम् -- इति तत एवैतत्सतत्त्वमवधारणीयम् ॥ ९८ ॥  

तदेवमत्रैव परमवधातव्यं येन परमार्थिकस्वरूपलाभो भवेत् --   
इत्याह --   


जितरावो महायोगी सङ्क्रामेत्परदेहगः ।  
परां च विन्दति व्याप्तिं प्रत्यहं ह्यभ्यसेत तम् ॥ ५-९९ ॥  

तावद्यावदरावे सा रावाल्लीयेत राविणी ।  


"जित" आक्रान्तो वशीकृत उत्तरोत्तरो रावो येनासावेवंविधो महायोगी   
अर्थादुत्तरोत्तरत्यागेनोर्ध्वमूर्ध्वं रावं सङ्क्रामेत् येन "परदेहगो"   
यथायथमुत्कृष्टोत्कृष्टरावस्वरूपनिष्ठः "परां व्याप्तिं   
विन्दति" पारमार्थिकं स्वरूपं लभते इत्यर्थः । यदुक्तम् --    

नदते दशधा सा तु दिव्यानन्दप्रदायिका ।  
चिनीति प्रथमः शब्दश्चिञ्चिनीति द्वितीयकः ॥  

चीरवाकी तृतीयस्तु शङ्खशब्दश्चतुर्थकः ।  
तन्त्रीघोषः पञ्चमश्च षष्ठो वंशरवस्तथा ॥  

सप्तमः कांस्यतालस्तु मेघशब्दरवस्तथा ।  
नवमो दावनिर्घोषो दशमो दुन्दुभिस्वनः ॥  

नव शब्दान् परित्यज्य दशमो मोक्षदायकः ।  
अनेन विधिना येन व्याहरेद्दशधा रवम् ॥"  

इति । अतश्च तावदत्र प्रतिदिनमभ्यासः कार्यो यावत् सा परवागात्मा   
विमर्शशक्तिस्तत्तद्रावरूपतया प्रस्फुरणात् राविणी रावादेकमेकं   
रावं विलाप्य विभागविगलनात् "अरावे"ऽहम्परामर्शरूपे स्वात्मनि   
"लीयेत" विश्राम्यतीत्यर्थः ॥ ९९ ॥  

एवं परतत्त्वान्तःप्रवेशं निर्णीय तदानन्तर्योद्दष्टानि   
तत्पथलक्षणान्यपि लक्षयितुमाह --   


अत्र भावनया देहगतोपायैः परे पथि ॥ ५-१००॥  

विविक्षोः पूर्णतास्पर्शात्प्रागानन्दः प्रजायते ।  
ततोऽपि विद्युदापातसदृशे देहवर्जिते ॥ ५-१०१ ॥  

धाम्नि क्षणं समावेशादुद्भवः प्रस्फुटं प्लुतिः ।  
जलपांसुवदभ्यस्तसंविद्देहैक्यहानितः ॥ ५-१०२ ॥  

स्वबलाक्रमणाद्देहशैथिल्यात् कम्पमाप्नुयात् ।  
गलिते देहतादात्म्यनिश्चयेऽन्तर्मुखत्वतः ॥ ५-१०३ ॥  

निद्रायते पुरा यावन्नरूढः संविदात्मनि ।  


अत्र समनन्तरोक्ते उपायविशेषे या "भावना" अभ्यासस्तया   
तथोक्तवक्ष्यमाणैरुच्चारकरणादिभिः "देहगतैरुपायैः परे पथि"   
परतत्त्वान्तर्वेष्टुमिच्छोर्न तु तत्र प्रविष्टस्य, तस्य हि पूर्णतैव   
भवेदिति भावः पूर्णतायाः श्पर्शात्" औन्मुख्यमात्रात् न तु   
तदावेशात् प्रथमम् "आनन्दः" चमत्कारविशेषः प्रकर्षेण   
स्वात्मविषयीकारेण "जायते" अनुभवपदवीमासादयेदित्यर्थः । तत   
आनन्दादप्यनन्तरं "विद्युदापातसदृशे" यथा विद्युति पतितायां   
सर्वं स्वरूपत्यागेन तन्मयीभवति, एवं "धाम्नि" परे तत्त्वे   
समावेशात् प्रस्फुटं कृत्वा   
देहादावात्मग्रहविगलनेनाधस्तनदशाविश्लेषात्   
परधामाधिरोहात्मकः "उद्भवः प्लुतिः" ऊर्ध्वं गमनं   
भवेदित्यर्थः । अत एव "देहवर्जिते" इत्युक्तम् । क्षणमिति, चिरस्य हि   
समावेशे पारिपूर्ण्यमेव भवेदिति भावः । एवं   
पांसूदकवदनेकजन्माभ्यस्तस्य संविद्देहैक्यस्य या "हानिः" विभागेन   
ज्ञप्तिः, ततः क्षणं संविदात्मनः स्वस्य यत् "बलम्"   
अहन्तालक्षणं वीर्यं तस्य "आक्रमणात्" आत्मन्येवाभिमानोदयात्   
अनात्मन्यात्माभिमानः शिथिलीभवेत् -- इति देहादीनां   
भङ्गुरायमाणत्वात् "कम्पमाप्नुयात्" तत्र दार्ढ्यं जह्यादित्यर्थः ।   
एवं "पुरा" पूर्वं प्रथमं देहस्य संविदैक्याभिनिवेशे निवृत्ते सति   
संविदौन्मुख्यमात्रात् निद्रायते" बाह्यवृत्तिव्युपरमात् आन्तरस्य च   
कस्यचिदनुभवस्य स्फुटमनुदयात् निद्रायमाण आस्ते इत्यर्थः ।   
कियत्कालमेवमास्ते, इत्याह "यावन्न रूढः संविदात्मनि" इति ।   
तत्रास्य प्ररोहे हि लक्षणान्तरमुदियादिति भावः ॥ १०३ ॥   

तदाह --   


ततः सत्यपदे रूढो विश्वात्मत्वेन संविदम् ॥ ५-१०४ ॥  

संविदन् घूर्णते घूर्णिर्महाव्याप्तिर्यतः स्मृता ।  


"ततो" अनन्तरं परसंविदात्मनि शत्यपदे" प्राप्तप्ररोहः सन्   
निखिलस्यास्य देहघटाद्यात्मनो जगतः संविदेव सतत्त्वं न   
पुनस्तदतिरिक्तं नामैतत् किञ्चित् -- इति साक्षात्कुर्वन् "घूर्णते"   
भ्रमति, चलति स्पन्ददशाधिशायी भवेदित्यर्थः । एतद्दशाधिशायिनो   
हि योगिनः सदैव सृष्टिसंहारकारित्वेन परं पारमेश्वर्यमुदियात् --   
इत्युक्तं "घूर्णिर्महाव्याप्तिर्यतः स्मृता" इति ॥ १०४ ॥  

ननु --    

"दशावस्थाश्चिनोत्यन्तः शक्तितेजोपवृंहितः ।  
कम्पो भ्रमस्तथा घूर्णिः प्लवनं स्थिरतापि च ॥  

चित्प्रकाशस्तथानन्दो दिव्यदृष्टिश्चमत्कृतिः ।  
अवाच्यो दशमो भावः शिवतत्त्वे प्रवेशनात् ॥  

संस्पर्शः प्राप्यते यावत्तावन्मुक्तो भवार्णवात् ।"  

इत्याद्युक्त्या परतत्त्वान्तर्विविक्षोर्लक्षणान्तराण्यपि सम्भवन्ति ↓ इति   
यावत् तानि नोदितानि तावत्कथमेतावतैव तदनुप्रवेशो भवेत् ? --   
इत्याशङ्क्याह --   


आत्मन्यनात्माभिमतौ सत्यामेव ह्यनात्मनि ॥ ५-१०५ ॥  

आत्माभिमानो देहादौ बन्धो मुक्तिस्तु तल्लयः ।  


इह खलु द्विधा बन्ध आत्मन्यनात्माभिमानोऽनात्मन्यात्माभिमानश्च --   
इति तदेव चाणवं मलमुच्यते । यदाहुः ↓   

स्वातन्त्र्यहानिर्बोधस्य स्वातन्त्र्यस्याप्यबोधता ।  
द्विधाणवं मलमिदं स्वस्वरूपापहानितः ॥" (रि।प्र। ३।२।४)  

इति । तदेव च कार्ममायीयहेतुत्वात् इयतः संसारस्य मूलभूतम् ।   
यदुक्तम् --   

"मलः कर्म निमित्तं तु नैमित्तिकमतः परम् ।" (स्वटम्। ३।१७६)  

इति । अतश्च स एष मूले निहितः कुठारः" इतिवत् तत्रैव यदितव्यं   
येनाशेषबन्धव्युपरमो भवेदिति भावः । तदेवेह प्राधान्येनोक्तम्,   
अतश्च मुख्यया वृत्त्या स एव बन्धस्तल्लय एव च मुक्तिरिति   
सङ्क्षेपार्थः ॥ १०५ ॥  

तल्लश्च किमक्रमेणैव भवेदुतान्यता ? -- इत्याशङ्क्याह --   


आदावनात्मन्यात्मत्वे लीने लब्धे निजात्मनि ॥ ५-१०६ ॥  

आत्मन्यनात्मतानाशे महाव्याप्तिः प्रवर्त्तते ।  


प्रथमं हि "अनात्मनि" देहादावात्माभिमानस्य विलये सति   
आत्मन्यनात्मत्वाभिमानस्य नाशो भवेत् येन संविल्लक्षणे   
स्वस्मिन्नेवात्मन्यभिमानोदये सति महाव्याप्तिः प्रवर्त्तते, परं   
पारमेश्वर्यमुदियादित्यर्थः ॥ १०६ ॥   

एवं प्रथमं विशिष्टापूर्वस्पर्शोदयात् आनन्दमात्रानुभवो न तु   
द्विविधस्यापि बन्धस्य व्युपरमः । तदनु देहादावात्माभिमानविगलनेन   
आत्मन्येवात्माभिमान उदेति किं तु क्षणमात्रम्, पुनरपि व्युत्थानादौ   
तादवस्थ्यादनन्तरं देहादावात्माभिमानस्य साक्षाद्विलयः, तदनु   
तत्संस्कारस्यापि यावदन्ते यथायथमात्मन्येवात्माभिमानस्य   
प्ररोहान्महती व्याप्तिः प्रवर्तते -- इति पञ्चभिरेव लक्षणैः   
पर्याप्तम् -- इति तान्येवोपात्तानि न पुनरन्यानि तेषामत्रैवान्तर्भावात्   
॥ १०६ ॥  

यदभिप्रायेणैवागमोऽपि -- इत्याह --   


आनन्द उद्भवः कम्पो निन्द्रा घूर्णिश्च पञ्चकम् ॥ ५-१०७ ॥  

इत्युक्तमत एव श्रीमालिनीविजयोत्तरे ।  


यदुक्तं तत्र ↓   

"अनया शोध्यमानस्य शिष्यस्यास्य महामतिः ।  
लक्षयेच्चिह्नसङ्घातमानन्दादिकमादरात् ॥  

आनन्द उद्भवः कम्पो निद्रा घूर्णिश्च पञ्चकम् ।" (मा।वि। ११।३५)   

इति ॥ १०७ ॥  

ननु योगिनः समग्रलक्षणोदये महाव्याप्तिर्भवेत् -- इत्युक्तम्, यदा   
पुनरेकैकमेव लक्षणमुदियात् तदास्य किं भवेत् ? -- इत्याशङ्क्याह --   


प्रदर्शितेऽस्मिन्नानन्दप्रभृतौ पञ्चके यदा ॥ ५-१०८ ॥  

योगी विशेत्तदा तत्तच्चक्रेशत्वं हठाद् व्रजेत् ।  


यदा पुनरानन्दप्रभृतौ समनन्तरोक्ते पञ्चके योगी "विशेत्"   
युगपत्तत्प्रवेशविरोधात् एकैकमेव लक्षणमनुभवेत् तदास्य हठात्   
स्वरसत एव तत्र तत्र नियते चकेर् त्रिकोणादावीशत्वं भवेत्,   
तत्तच्चक्रजयो जायते इत्यर्थः ॥ १०८ ॥  

ननु पूर्णतास्पर्शादेवमनुभवोदयः -- इति पूर्णे सर्वस्य भावात्   
कथं नैयत्येनैवं भवेत्? -- इत्याशङ्क्याह --   


यथा सर्वेशिना बोधेनाक्रान्तापि तनुः क्वचित् ॥ ५-१०९ ॥  

किञ्चित्कर्तं प्रभवति चक्षुषा रूपसंविदम् ।  
तथैव चक्रे कुत्रापि प्रवेशात्कोऽपि सम्भवेत् ॥ ५-११० ॥  


यद्वत् सर्वव्यापिना बोधेन "आक्रान्ता" तदभेदमापन्नापि तनुः क्वचिदेव   
किञ्चिदेव कर्तुं प्रभवति चक्षुषा रूपस्येव न तु गन्धादेः, अर्थात्   
सन्निकृष्ट एव देशे न तु विप्रकृष्टे संविदम्; एवं कुत्रापि   
त्रिकोणादौ प्रतिनियते चकेर् प्रवेशात् कोऽपि आनन्दादिरेकैक   
एवानुभवविशेषः सम्भवेत् न तु सर्वः -- इति युक्तमुक्तं   
"तत्तच्चक्रेशत्वं हठाद्द्रजेत्" इति ॥ ११० ॥  

ननु किं कस्य चक्रम् ? -- इत्याशङ्क्याह --   


आनन्दचक्रं वह्न्यश्रि कन्द उद्भव उच्यते ।  
कम्पो हृत्तालु निद्रा च घूर्णिः स्यादूर्ध्वकुण्डली ॥ ५-१११ ॥  


"वह्न्यश्रि" इति त्रिकोणं योगिनीवक्त्रमित्यर्थः । "ऊर्ध्वङ्कुण्डली" इति   
द्वादशान्तः । एषां चाभेदोपचारात् सामानाधिकरण्येन निर्देशः ॥   
१११ ॥  

नन्वेषामेवं प्रतिनियमे किं प्रमाणम् ? -- इत्याशङ्क्याह --   


एतच्च स्फुटमेवोक्तं श्रीमन्त्रैशिरसे मते ।  


तत्र चैतत् षष्ठसप्तमयोरेवानन्तप्रमेयपुरःसरीकारेण बहुना   
ग्रन्थेन कटाक्षितम्, इति ग्रन्थविस्तरभयात् न संवादितम् -- इति तत   
एवावधार्यम् ॥  

तदेवमियतोपायजातेन समासादनीयस्य परस्य तत्त्वस्य नैमित्तिकं   
व्यपदेशान्तरमप्यस्ति -- इत्याह --   


एवं प्रदर्शितोच्चारविश्रान्तिहृदयं परम् ॥ ५-११२ ॥  

यत्तदव्यक्तलिङ्गं नृशिवशक्त्यविभागवत् ।  


"एवम्" उक्तेन प्रकारेण प्रदर्शिता येयमुच्चारादीनां विश्रान्तिः,   
तस्या यत् "परं हृदयम्"   
योगिनीहृदयादिशब्दव्यपदेश्यमहम्परामर्शमयं संवित्स्पन्दात्मकं   
प्रकृष्टं सतत्त्वं तन्नरशक्तिशिवाविभागवत्त्वादव्यक्तलिङ्गमुच्यते   - इत्यर्थः ॥ ११२ ॥   

नन्वेवं व्यपदेशस्य किं निमित्तम् ? -- इत्याशङ्क्याह --   


अत्र विश्वमिदं लीनमत्रान्तःस्थं च गम्यते ॥ ५-११३ ॥  

इदं तल्लक्षणं पूर्णशक्तिभैरवसंविदः ।  


चशब्दो भिन्नक्रमो हेतौ । यतो "त्र" अहम्परामर्शमये परस्मिन् हृदये   
नरशक्तिशिवात्मकम् "इदं विश्वं लीनम्" अविभागेनावस्थितम् -- इति   
यावत् । न चैतज्जतुकाष्ठवत् अपि तु क्षीरनीरवदित्युक्तम्   
"अत्रान्तःस्थं च गम्यते" इति, एकात्म्यमापन्नं सत् प्रतीयते इत्यर्थः   
। इदमेव हि तन्निरूपितस्वरूपायाः परस्याः संविदो लक्षणं यत् तत   
एव विश्वमुदेति तत्रैव च विलीयते इति । यदुक्तम् --   

"लिङ्गशब्देन विद्वांसः सृष्टिसंहारकारणम् ।  
लयादागमनाच्चाहुर्भावनां पदमव्ययम् ॥"   

इति ॥ ११३ ॥  

नन्विह त्रिविधं लिङ्गमुक्तं व्यक्तं व्यक्ताव्यक्तमव्यक्तं च -- इति,   
तत्राव्यक्तं परैव संवित् -- इत्युक्तम् । अन्यद् द्वयं पुनः किं तस्या   
एव स्फारो न वा ? इत्याशङ्क्याह --   


देहगाध्वसमुन्मेषे समावेशस्तु यः स्फुटः ॥ ५-११४ ॥  

अहन्ताच्छादितोन्मेषिभावेदम्भावयुक् स च ।  
व्यक्ताव्यक्तमिदं लिङ्गं मन्त्रवीर्यं परापरम् ॥ ५-११५ ॥  

नरशक्तिसमुन्मेषि शिवरूपाद्विभेदितम् ।  


"देहगाध्वसमुन्मेषे" देहादावात्माभिमाने सत्यपि यः पुनरपरिम्लानः   
परतत्त्वान्तःसमावेशः तदिदं व्यक्ताव्यक्तं लिङ्गम् -- इति   
सम्बन्धः । ननु यद्येवं तदव्यक्तादस्य को विशेष ? इत्याशङ्क्याह --   
अहन्तेत्यादि । अहन्ताच्छादित "उन्मेषिषु" बहिरुल्लसत्सु भावेषु योऽसौ   
"इदम्भाव" इदन्ता तेन युज्यते, इदमहमितिप्रतीतिरूप इत्यर्थः । अत   
एवास्य विद्यादशावदहन्तेदन्तयोः सामानाधिकरण्यात् व्यक्ताव्यक्तत्वम्,   
अत एव शुद्धाहम्परामर्शरूपत्वाभावात् शिवरूपाद्विभेदितं सत्   
नरशक्तिभ्यां समुन्मेषणशीलम्, नरशक्तिरूपमिति यावत् । एवमपि   
परापरं शक्तिप्रधानमित्यर्थः । नरप्रधानं हि व्यक्तं लिङ्गं   
भविष्यतीत्याशयः । अत एव मन्त्रवीर्यम् । एतद्दशामधिशयानो हि   
मन्त्रः स्वोचितफलदानसामर्थ्यभाग्भवतीति भावः । यदुक्तम् ↓   

न पुंसि न परे तत्त्वे शक्तौ मन्त्रं नियोजयेत् ।  
पुंस्तत्त्वे जडतामेति परे तत्त्वे तु निष्फलः ॥  

शक्तौ मन्त्रो नियुक्तस्तु सर्वकर्मफलप्रदः ।   
इति ॥ ११५ ॥  

न केवलं व्यक्ताव्यक्तमेव लिङ्गमस्याः स्फारो यावत् व्यक्तमपि --   
इत्याह --   


यन्न्यक्कृतशिवाहन्तासमावेशं विभेदवत् ॥ ५-११६ ॥  

विशेषस्पन्दरूपं तद् व्यक्तं लिङ्गं चिदात्मकम् ।  


यन्नाम गुणीकृतपराद्वयरूपाहन्तापरामर्शम्, अत एव "विभेदवत्"   
बहीरूपतया स्फुरत् विशेषस्पन्दरूपम् -- इति विमर्शनं तद् व्यक्तं   
लिङ्गमुच्यत इत्यर्थः । एवमपि चिदात्मकम्, अन्यथा हि एतन्न   
किञ्चिद्भवेदिति भावः ॥ ११६ ॥  

न केवलमेषां स्वरूपत एव भेदो यावत् फलतोऽपि -- इत्याह --   


व्यक्तात्सिद्धिप्रसवो व्यक्ताव्यक्ताद् द्वयं विमोक्षश्च ।  
अव्यक्ताद् बलमाद्यं परस्य नानुत्तरे त्वियं चर्चा ॥ ५-११७ ॥  


यदुक्तम् ↓   

"प्रतिमापूजनाद्भुक्तिर्मुक्तिर्लिङ्गार्चनात् सदा ।  
मुखलिङ्गार्चनात्पुंसां भुक्तिमुक्ती प्रसिद्ध्यतः ॥"   

इति । "बलमाद्यं परस्य" इति अव्यक्तं व्यक्ताव्यक्तस्य तद् व्यक्तस्य । ननु   
यद्येवं तदेतद्भत्तिभूते सर्वसर्वात्मकेऽनुत्तरे धाम्नि पुनः का   
वार्ता ? -- इत्याशङ्क्याह -- नानुत्तरे त्वियं चर्चा" इति । तत्र हि   
पारिपूर्ण्येन नैराकाङ्क्ष्योत्पादात् को नाम सिद्ध्यादिप्रविभागः -- इति   
भावः ॥ ११७ ॥  

नन्वाद्यमेव परस्य विश्रान्तिस्थानं न तु विपर्ययः -- इत्यत्र किं   
निबन्धनम् ? -- इत्याशङ्क्याह --    


आत्माख्यं यद् व्यक्तं नरलिङ्गं तत्र विश्वमर्पयतः ।  
व्यक्ताव्यक्तं तस्माद् गलिते तस्मिंस्तदव्यक्तम् ॥ ५-११८ ॥  


यन्नाम समनन्तरोक्तस्वरूपं नरप्रधानत्वात्   
आत्माख्यमिदंविमर्शास्पदं व्यक्तं लिङ्गं तत्र आत्माख्ये लिङ्गे   
"यदिदं तदहमेव" इत्येवंरूपतया विश्वं विलापयतो   
योगिनोऽहन्तेदन्तयोः सामानाधिकरण्येन स्फुरणात् व्यक्ताव्यक्तं   
लिङ्गम्, तस्माव्यक्ताव्यक्तादपि लिङ्गात् तस्मिन् विश्वस्मिन् "गलिते"   
अहम्परामर्शशेषतामापन्ने तदव्यक्तं लिङ्ग भवेदित्यर्थः ॥ ११८ ॥  

नन्वनेन किमुक्तम् ? -- इत्याशङ्क्याह --   


तेनात्मलिङ्गमेतत् परमे शिवशक्त्यणुस्वभावमये ।  
अव्यक्ते विश्राम्यति नानुत्तरधामगा त्वियं चर्चा ॥ ५-११९ ॥  


इत्थम् "एतत्" नरप्रधानं व्यक्तमात्मलिङ्गम् अर्थात् नरशक्तिप्रधाने   
व्यक्ताव्यक्ते लिङ्गे विश्रान्तिमासाद्य, शिवप्राधान्येऽपि   
गर्भीकृतावान्तररूपत्वात् नरशक्तिशिवात्मनि, अत एव "परमे"   
लिङ्गान्तरवैलक्षण्यादुत्कर्षभाजि अव्यक्ते लिङ्गे "विश्राम्यति"   
तत्तादात्म्येन प्रस्फुरतीत्यर्थः । ननु यथा व्यक्तादिलिङ्गद्वयमव्यक्ते   
विश्राम्यति तथैव तदप्यनुत्तरे धाम्नि -- इति कस्मान्नोक्तम् ? --   
इत्याशङ्क्याह -- नानुत्तरधामगा त्वियं चर्चा" -- इति । तद्धि   
अनुत्तरमेव धामाव्यक्तादिलिङ्गत्रयात्मना प्रस्फुरति -- इति सदैव तत्र   
तद्विश्रान्तमन्यथा ह्यस्य भवनमेव न स्यात् ॥ ११९ ॥  

अत एवाह ↓   


एकस्य स्पन्दनस्यैषा त्रैधं भेदव्यवस्थितिः ।  


इह खलु "एकस्य" प्रधानस्यानुत्तरात्मनो   
योगिनीहृदयादिशब्दव्यपदेश्यस्य श्पन्दनस्यैषा" व्यक्तादिलिङ्गात्मिका   
त्रिविधेन भेदेन "व्यवस्थितिः" परिस्फुरणं न तु तदतिरिक्तमेतत्   
किञ्चिदित्यर्थः ॥  

अतश्च व्यक्तादिलिङ्गपरिहारेणात्रैव विश्रान्तिः कार्या -- इत्याह --   


अत्र लिङ्गे सदा तिष्ठेत् पूजाविश्रान्तितत्परः ॥ ५-१२० ॥  


यदुक्तम् ↓   

"मृच्छैलधातुरत्नादिभवं लिङ्गं न पूजयेत् ।  
यजेदाध्यात्मिकं लिङ्गं यत्र लीनं चराचरम् ॥  

बर्हिर्लिङ्गस्य लिङ्गत्वमनेनाधिष्ठितं यतः ।" (मा।वि।१८।४२)  

इति ॥ १२० ॥   

नन्वत्र विश्रान्त्या किं स्यात् ? -- इत्याशङ्क्याह --   


योगिनीहृदयं लिङ्गमिदमानन्दसुन्दरम् ।  
बीजयोनिसमापत्त्या सूते कामपि संविदम् ॥ ५-१२१ ॥  


इदं स्पन्दनात्म योगिनीहृदयाभिधेयमानन्दमयं लिङ्गं   
बीजयोन्यात्मकशिवशक्त्यैकात्म्येन "कामपि संविदं सूते"   
परसंविदावेशमाविष्कुर्यादित्यर्थः। अथ च चर्याक्रमेणाप्येवं   
परसंविदनुप्रवेशो भवेदित्यपि कटाक्षितम् । यदुक्तम् --    

"त्रिकोणमण्डलं पूज्यं शक्तित्रयसमन्तिवम् ।  
तन्मध्ये चेतनं चिन्त्यं लिङ्गं वै पश्चिमामुखम् ॥"   

इति यथा  

"आनन्दस्यन्दि यद् गीतं सर्वप्रसवकारणम् ।  
उपस्थाख्येयमेतत्तु सौषुम्नं रूपमुच्यते ॥"   

इति ॥१२१ ॥  

नन्वत्रैव विश्रान्त्या कथमेवं स्यात्? इत्याशङ्क्याह --   


अत्र प्रयासविरहात् सर्वोऽसौ देवतागणः ।  
आनन्दपूर्णे धाम्न्यास्ते नित्योदितचिदात्मकः ॥ ५-१२२ ॥  


यदुक्तम् ↓   

"त्रिकोणे देवताः सर्वा ब्रह्मविष्णुमहेश्वराः ।"   

इति ॥ १२२ ॥  

न केवलमत्र सर्व एव देवतागण आस्ते यावत् पारमेश्वरी शक्तिरपि --   
इत्याह --   


अत्र भैरवनाथस्य ससङ्कोचविकासिका ।  
भासते दुर्घटा शक्तिरसङ्कोचविकासिनः ॥ ५-१२३ ॥  


अत्रानन्दपूर्णे धाम्नि "असङ्कोचविकासिनो" निस्तरङ्गजलधिप्रख्यस्य   
पूर्णस्य प्रकाशस्य शसङ्कोचविकासिका" सदैव सृष्टिसंहारमयी,   
अत एव दुर्घटकारिणी स्वातन्त्र्याख्या शक्तिः "भासते   
स्वात्मैकात्म्येन प्रथते यन्माहात्म्यादियान् विश्वस्फारः सदैव   
सृष्टिसंहारदशाधिशायितामेतीत्यर्थः ॥ १२३ ॥   

तदाह --   


एतल्लिङ्गसमापत्तिविसर्गानन्दधारया ।  
सिक्तं तदेव सद्विश्वं शश्वन्नवनवायते ॥ ५-१२४ ॥  


एतस्मिन्ननुत्तरधामात्मनि समनन्तरोक्ते "लिङ्गे समापत्तिः" एकात्म्यं   
यस्यैवंविधो यो "विसर्गः" स्वातन्त्र्याख्या कौलिकी शक्तिस्तस्य या   
"आनन्दधारा" --   

"विसर्गगता च सैवास्या यदानन्दोदयक्रमात् ।  
स्पष्टीभूतक्रियाशक्तिपर्यन्ता प्रोच्छलत्स्थितिः ॥" (तम्। ३।१४४)  

इत्याद्युक्त्यानन्दोदयक्रमेणोच्छलत्ता तया शिक्तम्"   
बहिरुच्छूनतामापादितं सत् तत्कालमेव शश्वद्विश्वं नवनवायते"   
सदैव सृष्टिसंहारपात्रतामासादयतीत्यर्थः । अथ च   
चर्याक्रमेण एतयोर्वज्रपद्मादिशब्दव्यपदेश्रूपयोर्लिङ्गयोः   
शमापत्त्या" सम्भोगेन विसर्गरूपा येयमानन्दधारा तया शिक्तम्"   
दत्तबीजं सत् स्त्रीपुमाद्यात्म विश्वमनवरतमुत्पद्यत इत्यर्थः ॥ १२४   
॥  

ननु भेदप्राणविकल्पसंस्काराधायित्वाद् बुद्धिध्यानादीनां   
स्पष्टमेवाणवोपायत्वम् -- इति युक्तमत्र तदभिधानम्,   
परतत्त्वान्तःप्रवेशलक्षणः पुनरयमुपायो निर्विकल्पस्वरूपत्वान्न   
तथा -- इति कथमस्यात्राभिधानम्? इत्याशङ्क्याह --   


अनुत्तरेऽभ्युपायोऽत्र तादूर्प्यादेव वर्णितः ।  
ज्वलितेष्वपि दीपेषु घर्मांशुः किं न भासते ॥ ५-१२५ ॥  


"अत्र" आणवोपायप्रकाशनपरेऽप्याह्निके साक्षादनुत्तरनिमित्तं   
परतत्त्वान्तःप्रवेशात्मायम् "अभ्युपायस्ताद्रूप्यात्"   
अनुत्तराभ्युपायरूपत्वादेवोक्तः । अत्र दृष्टान्तः, यथा   
तत्तदर्थप्रकाशनाय परिमितप्रकाशेषु दीपादिषु सत्स्वपि   
महाप्रकाशस्य घर्मांशोरवस्थाने न कश्चिद्दोषः, एवमत्रापीति   
तात्पर्यार्थः ॥ १२५ ॥  

नन्वेवं त्रयाणामप्याणवादीनामुपायानां साङ्कर्येणैवोपदेशः   
कार्यः -- इति किं पृथक् पृथगाह्निकपरिकल्पनेन ? -- इत्याशङ्क्याह --   


अर्थेषु तद्भोगविधौ तदुत्थे दुःखे सुखे वा गलिताभिशङ्कम् ।  
अनाविशन्तोऽपि निमग्नचित्ता जानन्ति वृत्तिक्षयसौख्यमन्तः ॥ १२६ ॥  


"अर्थेषु" नीलादिषु "तद्भोगविधौ" नीलादिबुद्धौ "तदुत्थे" नीलादिकृते   
दुःखे सुखे वेत्येवमर्थक्रियापर्यन्तं प्राप्तप्रतिष्ठाने   
बाह्येऽर्थजाते निमग्नचित्ताः" तत्तद्धानादानादि कुर्वाणा अपि तत्र   
"गलिताभिशङ्कमनाविशन्तः" स्वप्नार्थवदसदेवेदमिति निःसन्देहं   
तद्वैवश्यमभजमाना योगिनो वृत्तिक्षयसौख्यमन्तर्जानन्ति --   

"अन्तर्लक्ष्यो बहिर्दृष्टिः परमं पदमश्नुते ।"  

इत्याद्युक्तयुक्त्या बहिस्तत्तदद्व्यवहारपरत्वेऽपि स्वात्ममात्रविश्रान्त्या   
परं चमत्कारातिशयमनुभवन्तीत्यर्थः । अतश्च   
भेदमयत्वेऽप्यभेदरूपत्वमस्य इत्यामुखे   
भेदस्यावस्थानादिहैतदभिधानम् -- इति न कश्चिद्दोषः । एतदेव हि   
योगिनः परं विस्फूर्जितं यद् भेदमयत्वेऽप्यभेदरूपतयावस्थानमिति   
॥ १२६ ॥   

तदाह --   

सत्येवात्मनि चित्स्वभावमहसि स्वान्ते तथोपक्रियां  
तस्मै कुर्वति तत्प्रचारविवशे सत्यक्षवर्गेऽपि च ।  

सत्स्वर्थेषु सुखादिषु स्फुटतरं यद् भेदवन्ध्योदयं  
योगी तिष्ठति पूर्णरश्मिविभवस्तत्तत्त्वमाचीयताम् ॥ १२७ ॥  

इह खलु चित्स्वभावत्वादर्कादिप्रकाशविलक्षणे परप्रमातृरूपे   
पूर्णे आत्मन्येव सति स्वात्मसाक्षात्कारावसरे   
चिदेकरूपत्वादविभागतया तथा "तस्मै" निरूपितस्वरूपायात्मने   
सङ्कुचत्तावभासनेन नियतज्ञत्वकर्तृत्वलक्षणाम् "उपक्रियाम्" कुर्वति   
श्वान्ते"ऽन्तःकरणवर्गे सति   
बुद्धिप्रमातृदशायामासूत्रितविभागतया तथा "तस्य" स्वान्तस्य   
योऽसौ "प्रचार" इत्थमहमिदं वेद्मीत्याद्यात्म प्रकृष्टं चरणं   
"तद्विवशे" तदायत्ते इत्यर्थः । यन्नाम न हि बुद्ध्यादावुपारूढं   
तत्र बाह्येन्द्रियाणि किं विदध्युरित्यभिप्रायः । एवंरूपे   
चक्षुरादीन्द्रियकलापे सति देहादिप्रमातृदशायां विभक्ततया   
विद्यमानेषु सुखादिषु इष्टानिष्टरूपेष्वर्थेषु --   
इत्येवमभेदभेदाभेदभेदात्मनि कक्ष्यात्रयेऽपि स्फुटतरं कृत्वा   
"भेदवन्ध्योदयम्" निर्विशेषं यद्योगी तिष्ठति तदेव नाम   
भैरवमुद्रानुप्रवेशात्म "तत्त्वम्" पारमार्थिकं रूपमाचीयताम्,   
ग्राह्यग्राहकाद्यात्मकबाह्यक्षोभमयत्वेऽपि तदासङ्गमपहाय   
स्वात्ममात्रनिष्ठ एवावतिष्ठेदित्यर्थः । अत एव   
बाह्याकाङ्क्षासङ्क्षयात् सदैव प्रक्षीणनिखिलेन्द्रियवृत्तितया   
"पूर्णरश्मिविभव" इत्युक्तम् । यद्गीतम् ↓   

"बाह्यस्पर्शेष्वसक्तात्मा विन्दत्यात्मनि यत्सुखम् ।  
स ब्रह्मयोगयुक्तात्मा सुखमव्ययमश्नुते ॥" (भ।गी। ५।२१)  

इति ॥ १२७ ॥   


एवमेतदुपसंहृत्य तदानन्तर्येणोद्दिष्टस्य करणस्य प्रविवेचनं   
प्रतिजानीते --   

इत्युच्चारविधिः प्रोक्तः करणं प्रविविच्यते ।  

उच्चार एव हि प्राणचिदात्मना प्रथमं द्विविधः । तत्र चिदात्मापि   
चित्प्राधान्येन विमर्शप्राधान्येन च भवन् द्विधा भवति -- इति स एव   
त्रिविधः । तत् परतत्त्वान्तःप्रवेशात्मनोऽप्युपायस्य   
तद्भेदत्वादुच्चारात्मकत्वमेव -- इति युक्तमुपसंहृतम् -- "उच्चारविधिः   
प्रोक्तः" इति ॥  

तच्च करणं न स्वोपज्ञमेवास्माभिः क्रियते -- इत्याह --   


तच् चेत्थं त्रिशिरःशास्त्रे  
परमेशेन भाषितम् ॥ ५-१२८ ॥

+++(मुद्रादि-)+++ग्राह्य-+++(इन्द्रियादि-)+++ग्राहक-चिद्--व्याप्ति+++(=स्थानात् स्थानं प्रक्रमते ऽत्र, आत्मानं चाभिजानाति)+++- 
+++(स्थिति-)+++त्याग+आक्षेप+++(←स्थित्यन्तरम् प्रति प्रक्रमणम्)+++-निवेशनैः+++(←स्थितेः प्राप्तिः)+++ ।  
करणं सप्तधा प्राहुर्  
+++(साधनानि स्थानानि वा मूलशः - ग्राह्यं, ग्राहकं, चित्। क्रियाः क्रमशः - निवेशनम्, व्याप्तिः, त्यागः, आक्षेपः।)+++  
अभ्यासं बोध-पूर्वकम् ॥ ५-१२९ ॥

तद्-व्याप्ति-पूर्वम् आक्षेपे  
करणं स्वप्रतिष्ठता ।

<details><summary>मूलम्</summary>

तच्चेत्थं त्रिशिरःशास्त्रे परमेशेन भाषितम् ॥ ५-१२८ ॥  

ग्राह्यग्राहकचिद्व्याप्तित्यागाक्षेपनिवेशनैः ।  
करणं सप्तधा प्राहुरभ्यासं बोधपूर्वकम् ॥ ५-१२९ ॥

तद्व्याप्तिपूर्वमाक्षेपे करणं स्वप्रतिष्ठता ।

</details>


<details><summary>विस्तारः (द्रष्टुं नोद्यम्)</summary>

"**चित्**" संवित्तिः  
"**निवेशनम्**" सन्निवेशः ।

इह ग्राह्यादिभिः सप्तभिः प्रकारैर् भिन्नं **करणं** नाम  
**बोध-पूर्वकम् अभ्यासं प्राहुः** बोध्य-न्यग्-भावेन स्वात्मैकतानताम् आपन्नं बोधम् एव कथितवन्त इत्यर्थः ।  
तद्धि करणं --

> सोऽहं (सर्वो) ममायं  
> विभव इत्येवं परिजानतः ।  
> विश्वात्मनो विकल्पानां  
> प्रसरेऽपि महेशता ॥" (रि।प्र। ४।३।१२)

इत्याद्युक्तनीत्या **व्याप्तिपूर्वं** विश्वस्य +**आक्षेपे**  
"**स्व-प्रतिष्ठता**" स्वात्मन्येव विश्रान्तिर् इत्य् अर्थः ।  
यद् उक्तं तत्र ↓

> "ग्राह्यं च ग्राहकं चैव  
> संवित्तिं च तृतीयिकाम् ।  
> सन्निवेशं तथा व्याप्तिम्  
> आक्षेपं त्यागम् एव च ॥  
> करणं सप्तधा ख्यातम्  
> अभ्यासं बोधपूर्वकम् ।  
> तद्-व्याप्ति-पूर्वम् आक्षेपे  
> करणं स्वप्रतिष्ठता ॥"

इति । ग्राह्यादीनां च तत्रैव --

> "**ग्राह्य**-स्वरूप-विज्ञानं  
> द्रव्यत्वे यद् व्यवस्थितम् ।  
> व्यक्ति-निष्ठं तु मन्तव्यं  
> **ग्राहकं** तु स्फुटार्थकम् ॥
>
> ग्राहयेच् **चित्**-स्वरूपं तु  
> व्यक्ताव्यक्त-विचारकम् ।  
> प्रत्यक्षादि-प्रमाणैश् च  
> ग्रहीता गोलक-स्थितिः ॥
>
> गोलकं द्वारम् इत्य् उक्तं  
> मनसा बाह्यतां ततः ।  
> न जहाति न गृह्णाति  
> ग्रहीता **ग्राहकः** स्मृतः ।
>
> लक्ष्य-लक्ष-समायोगात्  
> प्रतिज्ञा-वस्तु-योगतः ।  
> उभयोर् नान्य-विश्लेषं  
> यथैवानुभवं स्मृतम् ॥
>
> विचार्यमाणं यत् किञ्चित्  
> स्वरूप-विभवात्मकम् ।  
> **सन्निवेशं** तु तज् ज्ञेयं  
> तद्-व्याप्तिर् अभिधीयते ॥
>
> स्वरूप-स्थिति-भावस्य  
> एकदेश-गतस्य च ।  
> घोणार्चिः-प्रविकासं तु  
> स्थानात् स्थान-पद-क्रमात् ॥
>
> ज्ञायते वस्तु-बोध-ज्ञस्  
> त्रि-प्रकारेण वस्तुनि ।  
> **व्याप्तिस्** तु कथिता सा तु  
> सर्वज्ञा सर्वगा परा ॥
>
> अनुभूय स्वरूपं तु  
> निवृत्तिं नैव गच्छति ।  
> ज्ञान-भेद-पद-प्राप्त्या  
> अत्य्-आक्षेप-गमात्मनः ॥
>
> स्वरूपं चिन्त्यमानोऽपि  
> ग्राह्य-प्राकार-धर्म-धीः ।  
> त्यजेत् पूर्वपदाद् भेदात्  
> **त्यागं** तु परिकीर्तितम् ॥
>
> पद-स्थस् त्याग-भागी च  
> संवृतात्मपरस्य च ।  
> **आक्षेपं** तं विजानीयात्  
> सर्वत्रावस्थितं प्रिये ।

इत्यादिना स्वरूपमुक्तम् ॥ १२९ ॥

नन्व् इहैतन् निर्भज्य कस्मान् नोक्तं किमागम-पाठ-मात्रेण ? --   
इत्याशङ्क्याह --
</details>



गुरुवक्त्राच्च बोद्धव्यं करणं यद्यपि स्फुटम् ॥ ५-१३० ॥  
तथाप्यागम-रक्षार्थं तदग्रे वर्णयिष्यते ।  


इह यद्यप्यनुभवैकगोचरत्वात् करणस्वरूपं गुरुमुखादेव   
स्फुटमवगन्तव्यं तथाप्यागमार्थो मा विच्छेदीत्येतदगेर्   
"वर्णयिष्यते" अन्तरान्तरा पुरस्ताच्चर्चयिष्यतेइत्यर्थः । तथाहि --   

"अर्थस्य प्रतिपत्तिर्या ग्राह्यग्राहकरूपिणी ।  
सा एव मन्त्रशक्तिस्तु वितता मन्त्रसन्ततौ ॥" (तम्। १६।२५६)  

इत्यादिना षोडशाह्निके ग्राह्यग्राहकयोः ।  

"यत्तु सर्वाविभागात्म स्वतन्त्रं बोधसुन्दरम् ।  
सप्तत्रिंशं तु तत्प्राहुस्तत्त्वं परशिवाभिधम् ॥" (तम्। ११।२१)  

इत्यादिनैकादशाह्निके संवित्तेः ।  

"इह किल दृक्कर्मेच्छाः शिव उक्तास्तास्तु वेद्यखण्डलके ।"   
(तम्। १५।३३८)  

इत्यादिना पञ्चदशाह्निके व्याप्तेः ।  

"एवं त्रिविधविसर्गावेशसमापत्तिधाम्नि य उदेति ।  
संविन्परामर्शात्मा ध्वनिस्तदेव मन्त्रवीर्यं स्यात् ॥" (तम्। २९ ।१४०)   

इत्यादिना --   

"यत्र सर्वे लयं यान्ति दह्यन्ते तत्त्वसञ्चयाः ।  
तां चितिं पश्य कायस्थां कालानलसमप्रभाम् ॥" (तम्। २५।१७२)   

इत्यादिना चैकान्नत्रिंशाह्निके त्यागस्याक्षेपस्य च   
तत्तन्मुद्रास्वरूपनिरूपणद्वारेण द्वात्रिंशाह्निके सन्निवेशस्य   
स्वरूपं वक्ष्यति -- इति तत एवैतत्सतत्त्वं स्वयमेवावधारणीयम् ।   
एवं च व्यावर्णनेऽस्यायमभिप्रायो यदेकप्रघट्टकेनैव   
रहस्यार्थोपदेशो न न्याय इति । यदुक्तमनेनैवान्यत्र --   

नातिरहस्यमेकत्र ख्याप्यं न च सर्वथा गोप्यम् इति हि अस्मद्गुरवः ।"  

इति । तदस्माकमपि एवं-व्याख्याने श्रीमदभिनवगुप्तपादा एव   
प्रमाणम् -- इति नात्र विद्वद्भिरस्मभ्यमसूयितव्यम् ॥ १३० ॥  

एवं करणस्वरूपमुट्टङ्क्य तदनन्तरोद्दिष्टं वर्णतत्त्वं   
वक्तुमुपक्रमते --   


उक्तो य एष उच्चारस्तत्र योऽसौ स्फुरन् स्थितः ॥ ५-१३१ ॥  

अव्यक्तानुकृतिप्रायो ध्वनिर्वर्णः स कथ्यते ।  


य एष प्राणात्मा प्रागुच्चार उक्तस्तत्र स्फुरन् स्थितः --   

नास्योच्चारयिता कश्चित्प्रतिहन्ता न विद्यते ।  
स्वयमुच्चरते देवः प्राणिनामुरसि स्थितः ॥" (स्वटम्। ७।५७)  

इत्याद्युक्त्या स्वरसत एवोच्चरन् । तथा  

"एको नादात्मको वर्णः सर्ववर्णाविभागवान् ।  
सोऽनस्तमितरूपत्वादनाहत इहोदितः ॥" (तम्। ६।२१६)  

इत्यादिवक्ष्यमाणयुक्त्या सर्ववर्णाविभागस्वभावत्वादव्यक्तप्रायो   
योऽसावनाहतरूपो नादः स वर्णोत्पत्तिनिमित्तत्वाद्वर्ण उच्यते   
वर्णशब्दाभिधेयो भवेदित्यर्थः ॥ १३१ ॥  

नन्वेवंविधोऽयं वर्णः कुत्रोपलभ्यते ? -- इत्याशङ्क्याह --   


सृष्टिसंहारबीजं च तस्य मुख्यं वपुर्विदुः ॥ ५-१३२ ॥  


तस्य च सृष्टिबीजं संहारबीजं चेति बीजद्वयं "मुख्यं वपुः"   
प्रधानमभिव्यक्तिस्थानमित्यर्थः ॥ १३२ ॥   

नन्वेवमस्य परिज्ञानेन किं स्यात् ? -- इत्याशङ्क्याह --   


तदभ्यासवशाद्याति क्रमाद्योगी चिदात्मताम् ।  


तच्छब्देन सृष्टिबीजादावभिव्यज्यमानो नादः परामृष्टः ॥  

तदेवोपपादयति ↓   


तथा ह्यनच्के साच्के वा कादौ सान्ते पुनःपुनः ॥ ५-१३३ ॥  

स्मृते प्रोच्चारिते वापि सा सा संवित्प्रसूयते ।  

इह हि ↓   

"…ड्विजमाद्यमजीवकम् ।" (मा। वि। १७।२९)  

इत्याद्युक्तेः "अनच्के" स्वररहिते  

"वामजङ्घान्वितो जीवः…" (मा। वि। ३।५४)  

इत्याद्युक्त्या शाच्के" स्वरसहिते च ककारादिसकारान्ते वर्णकलापे   
पुनःपुनरुच्चारिते स्मृतेऽपि वा सा सा मर्मनिकृन्तनाप्यायनादिरूपा   
परस्परविलक्षणा शंवित्" अनुभवो जायते। तेन   
सृष्टिबीजादावभिव्यज्यमानं नादं पौनःपुन्येनोच्चारयन् स्मरन् वापि   
योगी चिदैकात्म्यमनुभवेत् -- इति युक्तमुक्तं "तदभ्यासवशाद्याति   
क्रमाद्योगी चिदात्मताम्" इति ॥ १३३ ॥  

न केवलं वाच्यार्थाव्यतिरेकिणो लोकोत्तरा मान्त्रा वर्णा एवं   
यावल्लौकिका अपि -- इत्याह --   


बाह्यार्थसमयापेक्षा घटाद्या ध्वनयोऽपि ये ॥ ५-१३४ ॥  

तेऽप्यर्थभावनां कुर्युर्मनोराज्यवदात्मनि ।  


वस्तुवृत्तेनासम्भाविनं बाह्यं पृथुबुध्नोदरादिरूपम् "अर्थम्"   
उत्तमवृद्धादिना कल्पितमिदमस्याभिधेयमित्येवमात्मकं शमयम्"   
चापेक्षमाणा अपि ये घटाद्याः शब्दास्ते   
स्ववाच्यार्थवार्तामात्रानभिज्ञा अपि आत्मन्यर्थादुच्चारिताः स्मृता   
वा पृथुबुध्नोदरादेरर्थस्य "भावनाम्" साक्षात्कारम्,   
मनोराज्यवदिति, यथा स्वोत्पेर्क्षाविकल्पादौ कान्तादिशब्दाः   
कामशोकादिना भाव्यमानास्तत्रासन्निहितस्यापि कान्तादेरर्थस्य   
कुर्युः, एवं सम्भाव्यते इत्यर्थः । एवं समयादिनिरपेक्षाणां   
संविदैकात्म्येन वर्तमानानां मान्त्राणां वर्णानां   
पुनरेवंसम्भावने का नाम शङ्का भवेदिति भावः ॥ १३४ ॥  

आगमोऽप्येवमित्यर्थद्वारेणाह --   


तदुक्तं परमेशेन भैरवो व्यापकोऽखिले ॥ ५-१३५ ॥  

इति भैरवशब्दस्य सन्ततोच्चारणाच्छिवः ।  


"भैरव" इति निरुक्तदृष्ट्या सर्वं भिर्याद्धारयति पुष्णाति रचयति   
अन्तर्बहिर्वा करोति सृष्टिस्थितिसंहारकृत् अखिले व्यापकः   
सकलजगत्क्रोडीकारेण भरितत्वात् पूर्णः --    
इत्येवमात्मव्याप्तिगर्भीकारेण भैरवशब्दस्य पौनःपुन्येन   
"उच्चारणात्" मध्यधाम्नि हृदयात् द्वादशान्तं   
यावत्परामर्शनाच्छिवो भवेत्, भैरवैकात्म्यमनुभवेदित्यर्थः ।   
उक्तमिति -- श्रीविज्ञानभैरवे । यदुक्तं तत्र --   

"भिर्यात्सर्वं रचयति सर्वदो व्यापकोऽखिले ।  
इति भैरवशब्दस्य सन्ततोच्चारणाच्छिवः ॥" (वि।भै। ११३ श्लो।)   

इति ॥ १३५ ॥  

ननु यदि नामैवमुच्चारणाद्भवेत् तदस्तु, स्मरणात् पुनरेतत् कथम्?   
इत्याशङ्क्याह --   


श्रीमत्त्रैशिरसेऽप्युक्तं मन्त्रोद्धारस्य पूर्वतः ॥ ५-१३६ ॥  


मन्त्रोद्धारस्य पूर्वत इति,  

"अधुना श्रोतुमिच्छामि मन्त्रोद्धारस्य लक्षणम् ।"  

इति भगवत्या प्रश्ने कृते हि तत्समाधानमारभमाणेन   
भगवतैतत्स्मरणस्वरूपं प्रथमतरमेवोक्तमित्यर्थः । एतदेव हि   
विचार्यमाणं मन्त्राणां परं वीर्यमिति भावः । यदुक्तमनेनैव   
सूत्रविमर्शिन्याम् --   

"तत एव सकलसिद्धिवितरणचतुरचिन्तामणिप्रख्य-  

मागमिकाः स्मरणमेव मन्त्रादिप्राणितं मन्यते ।" (रि।प्र।वि। १।४।१)   

इति ॥ १३६ ॥  

तदेव पठति --    


स्मृतिश्च स्मरणं पूर्वं सर्वभावेषु वस्तुतः ।  
मन्त्रस्वरूपं तद्भाव्यस्वरूपापत्तियोजकम् ॥ ५-१३७ ॥  


इह अनुभवप्रत्यभिज्ञादिप्रत्ययान्तरवैलक्षण्येनोज्जृम्भमाणं स"   
इति प्रत्यवमर्शनात्मकमनुभूतार्थप्रकाशसम्प्रमोषणरूपं   
श्मरणं स्मृतिः" तद्रूपा पारमेश्वरी शक्तिरित्यर्थः । तच्च   
वाच्यवाचकात्मकेषु स्फुरत्सु भावेषु "पूर्वम्"   
उपादित्सादिपूर्वकोटाववश्यभावि, अन्यथा हि --   

श्मरणादभिलाषेण(पेन) व्यवहारः प्रवर्तते ।"  

इत्यादिनीत्या तन्मूलः समग्र एव व्यवहार उत्सीदेत् ।   
पूर्वमनुभूतोऽर्थ इदानीं नास्तीति निर्विषयत्वात् स्मृतिरेव नोल्लसेत्;   
अस्तित्वे वा तस्यानुभव एव भवेत् -- इति कथं तन्मूलोऽयं व्यवहारः   
सिद्ध्येदित्याशङ्क्योक्तं -- "वस्तुतो मन्त्रस्वरूपम्" इति । तद्धि स्मरणं   
वस्तुवृत्तेन मन्त्रयति स्वाभेदेन विश्वं परामृशति -- इति "मन्त्रः"   
परः प्रमाता तस्य स्वरूपं तदेकविश्रान्तमित्यर्थः । नन्वेमपि किं   
स्यात् ? -- इत्याशङ्क्याह -- "तद्भाव्यस्वरूपापत्तियोजकम्" इति ।   
यतस्तत्परप्रमात्रात्म मन्त्रस्वरूपं "भाव्यस्य" अनुभवनीयस्य   
घटादेरर्थस्य श्वरूपापत्तिः" स्वात्मसात्कारस्तत्र योजयति,   
तथात्वेन व्यवस्थापयतीत्यर्थः । यदि नाम हि तदविभागेन   
निखिलमिदमनुभूतं वस्तु न सम्भवेत् तत् स्मरणमेव न भवेदिति   
भावः । यदुक्तम् --   

शर्वेऽनुभूता यदि नान्तरर्थास्त्वदात्मसात्कारसुरक्षिताः स्युः ।  
विज्ञातवस्त्वप्रतिमोषरूपा काचित् स्मृतिर्नाम न सम्भवेत्तत् ॥"  

इति ॥ १३७ ॥   

तामेव विशिनष्टि --   


स्मृतिः स्वरूपजनिका सर्वभावेषु रञ्जिका ।  
अनेकाकाररूपेण सर्वत्रावस्थितेन तु ॥ ५-१३८ ॥  

स्वस्वभावस्य सम्प्राप्तिः संवित्तिः परमार्थतः ।  
व्यक्तिनिष्ठा ततो विद्धि सत्ता सा कीर्तिता परा ॥ ५-१३९ ॥  


यतः सा स्मृतिः "व्यक्तिः" अर्थप्रकटनात्मा प्राच्योऽनुभवः   
"तन्निष्ठा" तदभेदमापन्ना सती स्वस्येदानीन्तनकालावच्छिन्नस्य   
रूपस्य "जनिका" स्मर्यमाणार्थावभासिकेत्यर्थः । प्राच्यस्यैव   
ह्यनुभवस्येदानीन्तनकालावच्छेदेन पुनरुन्मेषो नाम स्मरणम्, अत एव   
पूर्वापरोभयकालावलम्बनेनौचित्योपनतः स" इति परामर्शोऽस्य   
परमार्थः । नन्वेवमपि स्मृतेर्विकल्पविशेषत्वात् निर्विषयत्वेन   
कथमर्थावभासकत्वमित्युक्तं शर्वभावेषु रञ्जिका" इति ।   
"अनेकाकाररूपेण सर्वत्रावस्थितेन तु" इति । सा हि शर्वत्र" सर्वेषु   
पूर्वावभातेषु घटादिषु भावेष्वर्थितादिवशाद्   
घटकाञ्चनद्रव्यत्वाद्यात्मकेन "अनेकेनैवाकारेण" कदाचिदपि   
स्वालक्षण्यात् स्वस्वरूप एवावस्थितेन घटाभासमात्राद्यात्मना   
"रञ्जिका" स्वकाले स्फुटमेवावभासिकेत्यर्थः । यदुक्तम् ↓   

"भासयेच्च स्वकालेऽर्थान्पूर्वाभासितमामृशन् ।  
स्वलक्षणं घटाभासमात्रेणाथाखिलात्मना ॥" (रि।प्र। १।४।२)  

इति । एवं प्राच्यस्यानुभवस्य स्मृत्यभेदेनैवावभासात्   
स्मृत्यनुभवयोरैक्यं सिद्धम् -- इति सा स्मृतिरेव स्वात्मनः   
सम्प्राप्तिः, पारमार्थिकी च संवित्तिरित्युक्तं श्वस्वभावस्य   
सम्प्राप्तिः संवित्तिः परमार्थतः" इति । यदुक्तम् --   

न च युक्तं स्मृतेर्भेदे स्मर्यमाणस्य भासनम् ।  
तेनैक्यं भिन्नकालानां संविदां वेदितैष सः ॥" (रि।प्र। १।४।३)  

अतएव च ↓   

शा स्फुरत्ता महासत्ता देशकालाविशेषिणी ।  
सैषा सारतया प्रोक्ता हृदयं परमेष्ठिनः ॥" (रि।प्र। १।५।१४)  

इत्यादिना निरूपितस्वरूपा पराकृत्त्रिमाहन्तापरामर्शात्मिका मान्त्री   
वीर्यभूमिरियम्, अत्रैवावधातव्यमित्युक्तं "विद्धि सत्ता सा कीर्तिता   
परा" इति । विद्धीत्यत्र वाक्यार्थस्य कर्मत्वम् ॥ १३९ ॥   

तदेवं लौकिकानां घटादीनां शब्दानामेवमुच्चारणात् स्मरणाद्वा   
यत्र संविदैकात्म्यावाप्तावुपायत्वं तत्र सृष्टिबीजादीनां का   
वार्ता ? -- इत्याह --   


किं पुनः समयापेक्षां विना ये बीजपिण्डकाः ।  
संविदं स्पन्दयन्त्येते नेयुः संविदुपायताम् ॥ ५-१४० ॥  


एते संविदुपायतां नेयुरिति काक्वा व्याख्येयम् ॥ १४० ॥  

ननु समयानपेक्षमेव कथमेवमेते कुर्वन्ति ? -- इत्याशङ्क्याह --   


वाच्याभावादुदासीनसंवित्स्पन्दात्स्वधामतः ।  
प्राणोल्लासनिरोधाभ्यां बीजपिण्डेषु पूर्णता ॥ ५-१४१ ॥  


संविदैकात्म्येन स्फुरणात् व्यतिरिक्तस्य वाच्यस्याभावात्, तथा   
"उदासीनः" स्वात्ममात्रविश्रान्तेरबहिर्मुखो योऽसौ   
संवित्स्पन्दस्तदूर्पात् श्वधामतः" स्वस्फारात्, तथा प्रमाणात्मनः   
"प्राणस्योल्लासात्" प्रमेयोन्मुखं प्रसरणात्, तथा निरोधात्"   
अन्तर्मुखरूपे विश्रमात् सृष्टिसंहारकारित्वात् सृष्टिबीजादिरूपेषु   
"बीजपिण्डेषु पूर्णता" अनन्योन्मुखत्वात् नैराकाङ्क्ष्यमित्यर्थः ।   
घटादिषु लौकिकेषु पुनः शब्देषु वाच्यसद्भावादेरपूर्णत्वात्   
समयाद्यपेक्षत्वमित्यर्थसिद्धम् ॥ १४१ ॥  

एवमेतत् सामान्येनाभिधाय विशेषमुखेनापि दर्शयति --   


सुखसीत्कारसत्सम्यक्साम्यप्रथमसंविदः ।  
संवेदनं हि प्रथमं स्पर्शोऽनुत्तरसंविदः ॥ १४२ ॥  

हृत्कण्ठ्योष्ठ्यत्रिधामान्तर्नितरां प्रविकासिनि ।  
चतुर्दशः प्रवेशो य एकीकृततदात्मकः ॥ १४३ ॥  

ततो विसर्गोच्चारांशे द्वादशान्तपथावुभौ ।  
हृदयेन सहैकध्यं नयते जपतत्परः ॥ १४४ ॥  


सुखादिसम्बन्धिन्याः "प्रथमायाः" आद्यायाः संविदो यत् "प्रथमम्"   
आद्यमेव संवेदनम्, अनन्तरं हि संवेद्याद्यारुषितत्वमपि भवेदिति   
भावः । स नाम अनुत्तरसंविदः श्पर्शः" परसंवित्साक्षात्कारः   
इत्यर्थः । शुखम्" चमत्कारातिशयः, शीत्कारः" तत्कारणं शत्"   
रमणीयं बाह्यं स्त्र्यादि वस्तु, सम्यगरमणीयमपि स्वोचितेन   
सन्निवेशेनावस्थितम्, शाम्यम्" रागद्वेषादिद्वन्द्वपरिहारः । अथ च   
सुखादीनामाद्या सकारमात्ररूपा या संवित् तस्याः संवेदनादप्येवम्   - इति परबीजगतस्यामृतवर्णस्यापि तत्त्वं प्रदर्शितम् । यदुक्तं   
प्राक् --   

"क्षोभाद्यन्तविरामेषु तदेव परमामृतम् ।  
सीत्कारसुखसद्भावसमावेशसमाधिषु ॥" (तम्। ३।१६७)  

इति । अस्य च दन्त्यत्वेऽपि कन्दे विश्रान्तिरिति --   

"कन्दहृत्कण्ठताल्वग्र…" (तम्। ५।१४५)  

इत्यादिवक्ष्यमाणार्थबलादवगन्तव्यम् । ततोऽपि "अन्तः" मध्यधाम्नि   
नाडीत्रयस्यापि सम्मिलिततयात्यन्तं विकस्वरे ब्रह्मरन्ध्रेर्ध्ववर्तिनि   
नाड्याधाराभिधे परस्मिन्नाधारे यः प्रवेशः स चतुर्दशः,   
तस्येदं विश्रान्तिस्थानमित्यर्थः । नन्वत्र किमसौ केवलतयैव   
विश्राम्यत्युतान्यथा ? इत्याशङ्क्योक्तम् -- "एकीकृततदात्मकः" इति ।   
"एकीकृतः" स्वाभेदेनास्थापितः --   

"ॐतत्सदिति निर्देशो ब्रह्मणस्त्रिविधः स्मृतः ।" (भ।गी। १७।२३)  

इत्यादिनीत्या तस्य परस्य ब्रह्मण आत्मा येनासावमृतवर्णसम्भिन्न   
इत्यर्थः । ननु यद्येतदस्य विश्रान्तिस्थानम् उदयस्थानं पुनः किम् ? --   
इत्याशङ्क्याह ↓ "हृत्कण्ठ्यौष्ठ्यत्रिधामा" इति तात्स्थ्यात्   
हृदकारः कण्ठ्यौष्ठ्यश्च औकारस्तयोः संहतत्वात्   
हृत्कण्ठौष्ठानि त्रीणि "धामानि" उदयस्थानानि   
यस्यासावेवंविधः, तेन हृदयाद्युदयक्रमेण त्रिशूलभूमौ   
विश्राम्यति -- इति शूलवर्णतत्त्वम् । तदनन्तरमपि विसर्गोच्चारांशे   
सावधानो जपतत्परो योगी उभौ "द्वादशान्तपथौ"   
नासिक्यशिवद्वादशान्तौ सृष्ट्यात्मना "हृदयेन सहैकध्यं नयते"   
शक्त्यादिसामरस्येन द्वादशान्तपर्यन्तं पराबीजमुच्चारयेदित्यर्थः   
॥ १४४ ॥   

एतदेव सङ्कलयति --   


कन्दहृत्कण्ठताल्वग्रकौण्डिलीप्रक्रियान्ततः ।  
आनन्दमध्यनाड्यन्तः स्पन्दनं बीजमावहेत् ॥ ५-१४५ ॥  


"कौण्डिली" शक्तिद्वादशान्तः "प्रक्रियान्तः" शिवद्वादशान्तः ।   
एवं कन्दात् प्रभृति तत्तदाधारोल्लङ्घनक्रमेण द्वादशान्तपर्यन्तं   
मध्यधामान्तरिदं सृष्टिबीजं श्पन्दनमावहेत्"   
अनुत्तरसंविदामर्शात्मना प्रस्फुरेदित्यर्थः ॥ १४५ ॥  

एवमेतद्वर्णन्तत्त्वं संहारबीजानुसारेणापि अभिधत्ते --   


संहारबीजं खं हृत्स्थमोष्ठ्यं फुल्लं स्वमूर्धनि ।  
तेजस्त्र्यश्रं तालुकण्ठे बिन्दुरूर्ध्वपदे स्थितः ॥ ५-१४६ ॥  


तत्र खस्य कण्ठ्यत्वेऽप्युरस्यतोद्रेकेण हृत्स्थत्वम्, "फुल्लम्"   
फकारस्तच्चौष्ठ्यम्, ओष्ठत एवोच्चारात्, "तेजो" रेफस्तस्य   
मूर्धन्यत्वान्मूर्धन्येवावस्थानम् । त्र्यश्रमेकारस्तस्यापि   
कण्ठतालव्यत्वात् तालुकण्ठ एवावस्थितिः । "ऊर्ध्वपदे" इति   
शक्तिशिवद्वादशान्तरूपे । एवं   
हृदादिस्थानविश्रान्तिपुरस्सरमेवोच्चारो भवेदिति भावः । यस्तु  

"खरूपे निर्वृतिं प्राप्य…" (तम्। ५।७५)  

इत्यादिना संवित्क्रमेण प्रागुच्चार उक्तः सोऽप्यत्रानुसन्धेयः,   
संवित्क्रमस्य सर्वत्रैव भावात् ॥ १४६ ॥   

नन्वेवमुक्तेन वर्णतत्त्वेन किं भवेत् ? -- इत्याशङ्क्याह --   


इत्येनया बुधो युक्त्या वर्णजप्यपरायणः ।  
अनुत्तरं परं धाम प्रविशेदचिरात् सुधीः ॥ ५-१४७ ॥  


बुधः सुधीरित्यत्र "ज्ञानित्वस्यात्र प्राधान्यमुक्तम्" इति दर्शितम् ॥   
१४७ ॥  

तदेवं वर्णतत्त्वमभिधाय भङ्ग्यन्तरेणाप्याह --   


वर्णशब्देन नीलादि यद्वा दीक्षोत्तरे यथा ।  


ननु किमेतत् स्वमनीषिकयैवोक्तमुत निबन्धान्तरं किञ्चिदत्रास्ति?   
इत्याशङ्क्याह -- "दीक्षोत्तरे यथा" इति । अर्थाद्दीक्षोत्तराख्ये   
ग्रन्थे यथोक्तमिति ॥  

तदेवाह --    


संहारन्रग्निमरुतो रुद्रबिन्दुयुतान्स्मरेत् ॥ ५-१४८ ॥  

हृदये तन्मयो लक्ष्यं पश्येत्सप्तदिनादथ ।  
विस्फुलिङ्गाग्निवन्नीलपीतरक्तादिचित्रितम् ॥ ५-१४९ ॥  

जाज्वलीति हृदम्भोजे बीजदीपप्रबोधितम् ।  
दीपवज्ज्वलितो बिन्दुर्भासते विघनार्कवत् ॥ ५-१५० ॥  


शंहारः" क्षकारो ना" पुमान् मकारः "अग्निः" रेफः "मरुत्"   
यकारः, एतान् पिण्डीभूतान् रुद्रेणै(णो)कारेण बिन्द्वर्धचन्द्रादिना   
च युतान् तावद्धृदये स्मरेत् यावत्तदेकतानः सन् सप्तदिनादूर्ध्वं   
"लक्ष्यं पश्येत्" ध्येयं किञ्चित् प्रकटीभवेदित्यर्थः । तद्धि अस्य   
लक्ष्यमुक्तस्वरूपम्, यद्बीजं तदेव प्रकाशतादात्म्यात् दीपस्तेन   
"प्रबोधितम्" अभिव्यञ्जितं सत् विस्फुलिङ्गप्रधानाग्निन्यायेन   
नीलपीताद्यनेकवर्णचित्रीकृतं हृदम्भोजे "जाज्वलीति"   
स्पष्टनिरीक्षणीयतामेतीत्यर्थः । एवमत्राप्येकतानस्य सतोऽस्य   
भावनातारतम्येन दीपवद् ग्रीष्मार्कवच्च यथायथं दीप्तो "बिन्दुः"   
वेदयिता स्वात्मा भासते,   

"आत्मानमत एवायं ज्ञेयीकुर्यात् ।" (रि।प्र। १।५।१५)  

इत्याद्युक्तयुक्त्या लक्ष्यतामेतीत्यर्थः ॥ १५० ॥  

नन्वेवं लक्ष्यतामाप्तेनात्मनास्य किं स्यात् ? -- इत्याशङ्क्याह ↓   


स्वयम्भासात्मनानेन तादात्म्यं यात्यनन्यधीः ।  
शिवेन हेमतां यद्वत्ताम्रं सूतेन वेधितम् ॥ ५-१५१ ॥  


अनेनेति आत्मना । शिवेनेति, स्वात्मैव हि परमेश्वरः शिवः -- इति नः   
सिद्धान्तः इत्यभिप्रायः ॥ १५१ ॥   

न चैवमस्यैव मन्त्रस्य वीर्यं यन्नीलपीताद्यनेकवर्णोदयद्वारेण   
स्वात्मसाक्षात्कारः अपि तु सर्वेषाम् -- इत्याह --   


उपलक्षणमेतच्च सर्वमन्त्रेषु लक्षयेत् ।  


ननु सर्वेषां मन्त्राणां प्रतिनियतमेव फलं सम्भवेत् --   
इत्यविवादः । न हि अमृतबीजं मारणादि कर्तुमुत्सहते क्रूरबीजं   
वाप्यायनादि -- इति कथं मन्त्रान्तरनिर्वर्त्यं कर्म मन्त्रान्तरेष्वपि   
भवेत् ? -- इत्याशङ्क्याह --   


यद्यत्सङ्कल्पसम्भूतं वर्णजालं हि भौतिकम् ॥ ५-१५२ ॥  

तत् संविदाधिक्यवशादभौतिकमिव स्थितम् ।  


यद्यन्नाम हि ↓   

"विकल्पयोनयः शब्दा…"  

इत्यादिनीत्या सङ्कल्पसम्भूतत्वात् "भौतिकम्" भेदानुप्राणितं   
मायीयं वर्णजातं तत्सर्वमेव संविदाधिक्यवशात्   
भौतिकत्वन्यग्भावनेन संविद एवोद्रेकादभौतिकमिव स्थितम्,   
भेदरूपत्वेऽपि संविदद्वैतपरमार्थमेवेत्यर्थः । इदमुक्तं भवति --   
यद्यपि संविद एवायं सकलः स्फारः, तथापि तस्या   
आधिक्येनाप्रतीतौ भेदमयत्वात् एषां प्रतिनियतार्थक्रियाकारित्वम्;   
आधिक्येन प्रतीतौ पुनः सर्वेषां   
स्वात्मसाक्षात्कारलक्षणमविशिष्टमेव फलमिति । यदुक्तम् --   

"एवमेषां स्वरूपांशस्पर्शे शिवमयी स्थितिः ।  
तदनाच्छुरणे भिन्नसंसारस्थितिवर्तनम् ॥"   

इति ॥ १५२ ॥  

अतश्च सर्वेषामेव मन्त्राणां संविदात्मन्यनुपाधौ रूपे   
विश्रान्तस्ताद्रूप्यमेवासादयेत् -- इत्याह ↓   


अतस्तथाविधे रूपे रूढो रोहति संविदि ॥ ५-१५३ ॥  

अनाच्छादितरूपायामनुपाधौ प्रसन्नधीः ।  


नन्विह सर्वमन्त्राणां स्वरूपे तावदविवादसिद्ध एव भेदः -- इति स   
फलेऽप्यवश्यमापतेत् कारणभेदाधीनत्वात् तस्य, तत् कथमेवमुक्तम् ?   - इत्याशङ्क्याह --   


नीले पीते सुखे दुःखे संविदूर्पमखण्डितम् ॥ ५-१५४ ॥  

गुरुभिर्भाषितं तस्मादुपायेषु विचित्रता ।  


"गुरुभिः" वामनदत्ताचार्येण, भाषितमिति संवित्प्रकाशे ।   
अनेनेदमुक्तं भवति ↓ नीलादेर्वाच्यवाचकात्मनो विश्वस्य   
संविद्रूपत्वाविशेषात् न कश्चिद्वास्तवो भेदः सम्भवेदिति । ननु   
यद्येवं तत् कथमिदं वाच्यवाचकात्मवैचित्र्यमपह्नूयताम्, नहि   
भातमभातं भवेत्, तदत्र किं प्रतिपत्तव्यम् ? -- इत्याशङ्क्याह --  
"तस्मादुपायेषु विचित्रता" इति । एवं संवित्स्वातन्त्र्योल्लसितं   
यन्नामेदं वैचित्र्यं तदुपायमात्रविषयमेव पर्यवस्येत्, न   
तूपेयविषयमपीत्यर्थः । यदभिप्रायेणैव --   

शंवित्तिफलभेदोऽत्र न प्रकल्प्यो मनीषिभिः ।" (मा।वि। २।२५)  

इत्याद्युक्तम् ॥ १५४ ॥  

एवमेकस्मिन्नेवोपेये प्राप्तव्ये परमियदूपायजातमुपदिष्टम् -- इत्याह --   


उच्चारकरणध्यानवर्णैरेभिः प्रदर्शितः ॥ ५-१५५ ॥  

अनुत्तरपदप्राप्तावभ्युपायविधिक्रमः ।  


ननूच्चारादीनामागमेऽप्यनेनैव क्रमेण पाठः -- इति कथमिह   
तदुल्लङ्घनेन ध्यानोप्रकममेषां निर्देशः कृतः ? -- इत्याशङ्क्याह   -   


अकिञ्चिच्चिन्तनं वीर्यं भावनायां च सा पुनः ॥ ५-१५६ ॥  

ध्याने तदपि चोच्चारे करणे सोऽपि तद् ध्वनौ ।  
स स्थानकल्पने बाह्यमिति क्रममुपाश्रयेत् ॥ ५-१५७ ॥  


"अकिञ्चिच्चिन्तनम्" शाम्भवः । "भावना" शाक्तः । सेति भावना ।   
तदिति करणं । स्थानकल्पन इति षष्ठादाह्निकात् प्रभृति   
वक्ष्यमाणे । एवं पूर्वं पूर्वमुत्तरत्रोत्तरत्र वीर्यमिति   
पाठक्रममपहाय --   

"यो हि यस्माद् गुणोत्कृष्टः स तस्मादूर्ध्वमिष्यते ।" (मा।वि। २।६०)   

इत्यादिनीत्यार्थक्रमावलम्बनेनान्यथैवं निर्देशः कृतः -- इति   
बलीयस्त्वादयमेव क्रमः समाश्रयणीय इत्यर्थः ॥ १५७ ॥   

ननु यद्येवं तत् किमनेनैव क्रमेणोपेयप्राप्तिर्भवेदुतान्यथापि ? --   
इत्याशङ्क्याह --   


लङ्घनेन परो योगी मन्दबुद्धिः क्रमेण तु ।  


"पर" इति तीव्रशक्तिपातानुविद्धः । योगीति,   
परतत्त्वैक्यभाग्भवेदित्यर्थः ॥  

ननु पूर्वं पूर्वमुत्तरस्योत्तरस्य वीर्यमित्युक्तेन किं स्यात् ? --   
इत्याशङ्क्याह --   


वीयर्म्ं विना यथा षण्ठस्तस्याप्यस्त्यथ वा बलम् ।  
मृतदेह इवेयं स्याद् बाह्यान्तःपरिकल्पना ॥ ५-१५८ ॥  


यथा पुंस्त्वापादकं वीर्यं विना पुरुषोऽपि "षण्ठः"   
स्वकर्मण्यकिञ्चित्करः, अथवा तस्यापि चेष्टाद्यन्यथानुपपत्त्या   
किञ्चिद्वीर्यमस्ति -- इत्यत्यन्तं जडप्रायत्वात् यथा   
शवशरीरमकिञ्चित्करम्, एवं स्थानकल्पनादिरूपा   
बाह्यान्तरुपायकल्पनापि निर्वीर्या सत्यकिञ्चित्कर्येव भवेदित्यर्थः ॥   
१५८ ॥   

इदानीमाह्निकार्थमेव श्लोकस्य प्रथमार्धेनोपसंहरति --   

इत्याणवेऽनुत्तरताभ्युपायः प्रोक्तो नयः स्पष्टपथेन बाह्यः ।  
॥   

इति श्रामदाचार्याभिनवगुप्तपादविरचिते श्रीतन्त्रालोके   
आणवोपायप्रकाशनं नाम पञ्चममाह्निकम् ॥ ५ ॥  


बाह्यो नय इति उच्चारादि, इति शिवम् ॥  

गुरुवरचरणप्रसादप्रध्वस्तसमस्तदुर्विकल्पौघः ।  
विवरणमेतदरचयज्जयरथ इति पञ्चमाह्निके कश्चित् ॥  


इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
आणवोपायप्रकाशनं नाम पञ्चममाह्निकं समाप्तम् ॥ ५ ॥   

