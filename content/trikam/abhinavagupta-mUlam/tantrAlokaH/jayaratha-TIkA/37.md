+++
title = "३७"

+++


सप्तत्रिंशमाह्निकम्  


" विवेकः "   

यन्मयतयेदमखिलं परमोपादेयभावमभ्येति ।  
भवभेदास्त्रं जयति श्रीमालिनी देवी ॥  

तदेवमुपक्रान्तस्यैव शास्त्रस्य उपादेयभावं निर्णेतुं   
प्रागुपजीवनेन पीठिकाबन्धमारचयति--  


उक्तनीत्यैव सर्वत्र व्यवहारे प्रवर्तिते ।  
प्रसिद्धावुपजीव्यायामवश्यग्राह्य आगमः ॥ ३७-१ ॥  


इह सार्वत्रिके व्यवहारे प्रवर्तिते पञ्चत्रिंशाह्निकोक्तनीत्या   
प्रसिद्धावुपजीव्यायामागम एव अवश्यग्राह्यो न अन्यथा किञ्चित्   
सिद्ध्येत् ॥ १ ॥  

ननु लौकिकप्रमाणगोचरे वस्तुनि अस्तु प्रसिद्धिनिबन्धना सिद्धिः,   
सकलप्रमाणागोचरे योगिनामपि अगम्ये शिवे तु कथमेवं स्यात्?--  
इत्याशङ्क्य आह--  


यथा लौकिकदृष्ट्यान्यफलभाक् तत्प्रसिद्धितः ।  
सम्यग्व्यवहरंस्तद्वच्छिवभाक् तत्प्रसिद्धितः ॥ ३७-२ ॥  


अन्येति--अदृष्टम् ॥२ ॥  

ननु एवमनेकप्रकारः प्रसिद्ध्यात्मा आगम इति कस्य   
तावदवश्यग्राह्यत्वम्?--इत्याशङ्क्य आह--   


तदवश्यग्रहीतव्ये शास्त्रे स्वांशोपदेशिनि ।  
मनाक्फलेऽभ्युपादेयतमं तद्विपरीतकम् ॥ ३७-३ ॥  

यथा खगेश्वरीभावनिःशङ्कत्वाद्विषं व्रजेत् ।  
क्षयं कर्मस्थितिस्तद्वदशङ्काद् भैरवत्वतः ॥ ३७-४ ॥  

यदार्षे पातहेतूक्तं तदस्मिन्वामशासने ।  
आशुसिद्ध्यै यतः सर्वमार्षं मायोदरस्थितम् ॥ ३७-५ ॥  


तद्विपरीतमिति--महाफलम् ॥५ ॥  

एवंविधं च एतत् किम् ?--इत्याशङ्क्य आह--  


तच्च यत्सर्वसर्वज्ञदृष्टं तच्चापि किं भवेत् ।  


सर्वसर्वज्ञदृष्टमपि किं भवेत्?--इत्याशङ्कापुरःसरीकारेण   
तत्स्वरूपं दर्शयति--   


यदशेषोपदेशेन सूयतेऽनुत्तरं फलम् ॥ ३७-६ ॥  


अत्र च अन्तरा श्लोकद्वयमन्यथा लिखितमधरे व्यत्ययेन न्याय्यमिति   
तत्रैव व्याख्यास्यामः ॥ ६ ॥  

ननु को नाम अयमशेष उपदेशो येन तदेवंविधं स्यात्?--इत्याशङ्क्य   
आह--  


यथाधराधरप्रोक्तवस्तुतत्त्वानुवादतः ।  
उत्तरं कथितं संवित्सिद्धं तद्धि तथा भवेत् ॥ ३७-७ ॥  


यथा अत्र वैदिकाद्युक्तं क्रियादि वस्तुतत्त्वमनूद्य प्रकृष्टं तथा   
ज्ञानयोगादि स्वानुभवसिद्धमुक्तमिति ॥ ७ ॥  

अत एव अधरशासनेषु असर्वज्ञप्रणीतत्वं निश्चीयते--इत्याह--  


यदुक्ताधिकसंवित्तिसिद्धवस्तुनिरूपणात् ।  
अपूर्णसर्ववित्प्रोक्तिर्ज्ञायतेऽधरशासने ॥ ३७-८ ॥  


ननु अधरशासनेषु अपि  

"आत्मा ज्ञातव्यो मन्तव्यः ।"  

इत्यादिदृशा ज्ञानादि उक्तमिति अत्र कस्मादसर्वज्ञप्रणीतत्वं   
ज्ञायते इत्युक्तम्?--इत्याशङ्क्य आह--   


ऊर्ध्वशासनवस्त्वंशे दृष्ट्वापि च समुज्झिते ।  
अधःशास्त्रेषु मायात्वं लक्ष्यते सर्गरक्षणात् ॥ ३७-९ ॥  


समुज्झिते इति--तत्रैव प्ररोहाभावात् । सर्गरक्षणादिति--  
लोकरक्षणात् हेतोः --इत्यर्थः ॥ ९ ॥   

किञ्च अत्र प्रमाणम्?--इत्याशङ्क्य आह--  


श्रीमदानन्दशास्त्रादौ प्रोक्तं च परमेशिना ।  
ऋषिवाक्यं बहुक्लेशमध्रुवाल्पफलं मितम् ॥ ३७-१० ॥  

नैव प्रमाणयेद् विद्वान् शैवमेवागमं श्रयेत् ।  


ननु मन्वादिशास्त्रं यदि न ग्राह्यं तत् किं न अयं सर्व एव आचारो   
भ्रश्येत्?--इत्याशङ्क्य आह--   


यदार्षे पातहेतूक्तं तदस्मिन् वामशासने ॥ ३७-११ ॥  

आशुसिद्ध्यै यतः सर्वमार्षं मायोदरस्थितम् ।  


पातहेतूक्तमिति--पातहेतोः सुरादेरुक्तं वचनम्--इत्यर्थः ।   
पातकार्युक्तमिति तु स्पष्टः पाठः । मायोदरस्थितमिति--  
लोकरक्षापरत्वात् ॥  

ननु एवं कर्मस्थितिः किं न नश्येत्?--इत्याशङ्कां   
दृष्टान्तोपदर्शनपूर्वकमपाकरोति यथेत्यादिना--   


यथा खगेश्वरीभावनिःशङ्कत्वाद्विषं व्रजेत् ॥ ३७-१२ ॥  

क्षयं कर्मस्थितिस्तद्वदशङ्काद्भैरवत्वतः ।  


ननु भवतु एवं भैरवत्वापत्त्या, तावता तु तदागमस्य   
अवश्यग्राह्यत्वं कुतस्त्यम्?--इत्याशङ्क्य आह--  


अज्ञत्वानुपदेष्टृत्वसन्दष्टेऽधरशासने ॥ ३७-१३ ॥  

एतद्विपर्ययाद् ग्राह्यमवश्यं शिवशासनम् ।  
द्वावाप्तौ तत्र च श्रीमच्छ्रीकण्ठलकुलेश्वरौ ॥ ३७-१४ ॥  

द्विप्रवाहमिदं शास्त्रं सम्यङ्निःश्रेयसप्रदम् ।  
प्राच्यस्य तु यथाभीष्टभोगदत्वमपि स्थितम् ॥ ३७-१५ ॥  

तच्च पञ्चविधं प्रोक्तं शक्तिवैचित्र्यचित्रितम् ।  
पञ्चस्रोत इति प्रोक्तं श्रीमच्छ्रीकण्ठशासनम् ॥ ३७-१६ ॥  

दशाष्टादशधा स्रोतःपञ्चकं यत्ततोऽप्यलम् ।  
उत्कृष्टं भैरवाभिख्यं चतुःषष्टिविभेदितम् ॥ ३७-१७ ॥  


अज्ञत्वात् विपरीतोपदेष्टृत्वेन सन्दष्टे स्पृष्टे--इत्यर्थः ।   
तत्रेति--शिवशासने । प्राच्यस्येति--श्रैकण्ठस्य । पञ्चविधेति-   
चिदादिभेदात् ॥ १७ ॥  

अत्रैव पीठचतुष्टयात्मकत्वं निर्णेतुमाह--  


श्रीमदानन्दशास्त्रादौ प्रोक्तं भगवता किल ।  
समूहः पीठमेतच्च द्विधा दक्षिणवामतः ॥ ३७-१८ ॥  

मन्त्रो विद्येति तस्माच्च मुद्रामण्डलगं द्वयम् ।  


भगवता किल आगमे समूहशब्देन पीठं प्रोक्तमेवं   
परिभाषितमित्यर्थः । दक्षिणवामत इति--शिवशक्तिरूपतया--  
इत्यर्थः । मन्त्रो हि शिवस्वभावः, विद्या च शक्तिस्वभावेति ।   
तस्मादिति--मन्त्रविद्यात्मनः पीठद्वयात् ॥  

एतदेव क्रमेण व्याचष्टे--  


मननत्राणदं यत्तु मन्त्राख्यं तत्र विद्यया ॥ ३७-१९ ॥  

उपोद्बलनमाप्यायः सा हि वेद्यार्थभासिनी ।  
मन्त्रप्रतिकृतिर्मुद्रा तदाप्यायनकारकम् ॥ ३७-२० ॥  

मण्डलं सारमुक्तं हि मण्डश्रुत्या शिवाह्वयम् ।  
एवमन्योन्यसम्भेदवृत्ति पीठचतुष्टयम् ॥ ३७-२१ ॥  

यतस्तस्माद्भवेत्सर्वं पीठे पीठेऽपि वस्तुतः ।   


उपोद्बलनमाप्याय इति । यत्सूत्रितम्--  

"विद्याशरीरसत्ता मन्त्ररहस्यम् ।" (शिषू। २।३)   

इति । वेद्यार्थभासिनीति शक्तिरूपत्वात् । मण्डलमिति मण्डं   
शिवाह्वयं सारं लातीत्यर्थः ॥ ननु यद्येवमेकं पीठं   
सर्वात्मकं तत् किमेषां पृथगुपदेशेन?--इत्याशङ्क्य आह--   


प्रधानत्वात्तस्य तस्य वस्तुनो भिन्नता पुनः ॥ ३७-२२ ॥  

कथिता साधकेन्द्राणां तत्तद्वस्तुप्रसिद्धये ।  
प्रत्येकं तच्चतुर्धैवं मण्डलं मुद्रिका तथा ॥ ३७-२३ ॥  

मन्त्रो विद्येति च पीठमुत्कृष्टं चोत्तरोत्तम् ।  


प्रत्येकमिति--एकैकध्येन । उत्तरोत्तरमुत्कृष्टमिति,--तेन   
मण्डलपीठात् मुद्रापीठम्, ततो मन्त्रपीठम्, ततो विद्यापीठं   
चेति ॥  

एतदेव प्रकृते विश्रमयति--  


विद्यापीठप्रधानं च सिद्धयोगीश्वरीमतम् ॥ ३७-२४ ॥  

तस्यापि परमं सारं मालिनीविजयोत्तरम् ।  


किञ्च अत्र प्रमाणम्?--इत्याशङ्क्य आह--  


उक्तं श्रीरत्नमालायामेतच्च परमेशिना ॥ ३७-२५ ॥  

अशेषतन्त्रसारं तु वामदक्षिणमाश्रितम् ।  
एकत्र मिलितं कौलं श्रीषडर्धकशासने ॥ ३७-२६ ॥  

सिद्धान्ते कर्म बहुलं मलमायादिरूषितम् ।  
दक्षिणं रौद्रकर्माढ्यं वामं सिद्धिसमाकुलम् ॥ ३७-२७ ॥  

स्वल्पपुण्यं बहुक्लेशं स्वप्रतीतिविवर्जितम् ।  
मोक्षविद्याविहीनं च विनयं त्यज दूरतः ॥ ३७-२८ ॥  


रौद्रेति--मारणोच्चाटनादि । स्वप्रतीतिः स्वानुभवः । विनयम्--  
तन्त्रप्रधानं शास्त्रम् ॥ २८ ॥   

ननु अत्रापि शेषवृत्तौ कर्मादिबाहुल्यमपि उक्तं तत् किमतेदुक्तम्?--  
इत्याशङ्क्य आह--   


यस्मिन्काले च गुरुणा निर्विकल्पं प्रकाशितम् ।  
मुक्तस्तेनैव कालेन यन्त्रं तिष्ठति केवलम् ॥ ३७-२९ ॥  


ननु स्रोतोऽन्तराणामेव किं रूपं येभ्योऽपि अस्य   
उत्कृष्टत्वादेवमुपादेयत्वं निरूपयितुं न्याय्यम्?--इत्याशङ्क्य आह--  


मयैतत्स्रोतसां रूपमनुत्तरपदाद् ध्रुवात् ।  
आरभ्य विस्तरेणोक्तं मालिनीश्लोकवार्तिके ॥ ३७-३० ॥  

जिज्ञासुस्तत एवेदमवधारयितुं क्षमः ।  
वयं तूक्तानुवचनमफलं नाद्रियामहे ॥ ३७-३१ ॥  


एवमेतदर्थाभिधायकत्वादिदमस्मत्कृतमपि शास्त्रमुपादेयमेव--  
इत्याह--  


इत्थं दददनायासाज्जीवन्मुक्तिमहाफलम् ।  
यथेप्सितमहाभोगदातृत्वेन व्यवस्थितम् ॥ ३७-३२ ॥  

षडर्धसारं सच्छास्त्रमुपादेयमिदं स्फुटम् ।   


अनेन च अस्य ग्रन्थस्य  

"इति सप्ताधिकामेनां त्रिंशतं यः सदा बुधः ।  
आह्निकानां समभ्यस्येत्स साक्षाद्भैरवो भवेत् ॥  

सप्तत्रिंशत्सु सम्पूर्णबोधो यद्भैरवो भवेत् ।  
किं चित्रमणवोऽप्यस्य दृशा भैरवतामियुः ॥" (१।२८९)  

इत्यादिना उपक्रान्तमेव महाप्रयोजनत्वं निर्वाहितम् ॥  

ग्रन्थकृतां साङ्गोपाङ्गः परिचयः इदानीमेतद्ग्रन्थाभिधाने   
स्वात्मनि योग्यतां प्रकाशयितुं सातिशयत्वप्रयोजकीकारेण   
देशवंशदैशिकादिक्रममुट्टङ्क्य स्वेतिवृत्तमभिधत्ते--  


षट्त्रंशता तत्त्वबलेन सूता   

यद्यप्यनन्ता भुवनावलीयम् ।  

ब्रह्माण्डमत्यन्तमनोहरं तु   

वैचित्र्यवर्जं नहि रम्यभावः ॥ ३७-३३ ॥  

भूरादिसप्तपुरपूर्णतमेऽपि तस्मिन्  

मन्ये द्वितीयभुवनं भवनं सुखस्य ।  

क्वान्यत्र चित्रगतिसूर्यशशाङ्कशोभि-  

रात्रिन्दिवप्रसरभोगविभाग भूषा ॥ ३७-३४ ॥  

तत्रापि च त्रिदिवभोगमहार्घवर्ष-  

द्वीपान्तरादधिकमेव कुमारिकाह्वम् ।  


द्वितीयभुवनमिति--भुवर्लोकः । तत्रेति--द्वितीयभुवने ।   
वर्षाणीलावृतादीनि । द्वीपाः--शाकादयः ॥ अधिकत्वमेव   
दर्शयति-   


यत्राधराधरपदात्परमं शिवान्त-  

मारोढुमप्यधिकृतिः कृतिनामनर्घा ॥ ३७-३५ ॥  


एतदेव व्यतिरेकद्वारेण उपपादयति--  


प्राक्कर्मभोगिपशुतोचितभोगभाजा  

किं जन्मना ननु सुखैकपदेऽपि धाम्नि ।  

सर्वो हि भाविनि परं परितोषमेति  

सम्भाविते न तु निमेषिणि वर्तमाने ॥ ३७-३६ ॥  

कन्याह्वयेऽपि भुवनेऽत्र परं महीयान्  

देशः स यत्र किल शास्त्रवराणि चक्षुः ।  

जात्यन्धसद्मनि न जन्म न कोऽभिनिन्दे-  

द्भिन्नाञ्जनायितरविप्रमुखप्रकाशे ॥ ३७-३७ ॥  

निःशेषशास्त्रसदनं किल मध्यदेश-  

स्तस्मिन्नजायत गुणाभ्यधिको द्विजन्मा ।  

कोऽप्यत्रिगुप्त इति नामनिरुक्तगोत्रः  

शास्त्राब्धिचर्वणकलोद्यदगस्त्यगोत्रः ॥ ३७-३८ ॥  

तमथ ललितादित्यो राजा निजं पुरमानयत्  

प्रणयरभसात् कश्मीराख्यं हिमालयमूर्धगम् ।  

अधिवसति यद्गौरीकान्तः करैर्विजयादिभि-  

र्युगपदखिलं भोगासारं रसात् परिचर्चितुम् ॥ ३७-३९ ॥  

स्थाने स्थाने मुनिभिरखिलैश्चक्रिरे यन्निवासा  

यच्चाध्यास्ते प्रतिपदमिदं स स्वयं चन्द्रचूडः ।  

तन्मन्येऽहं समभिलषिताशेषसिद्धेर्न सिद्ध्यै  

कश्मीरेभ्यः परमथ पुरं पूर्णवृत्तेर्न तुष्ट्यै ॥ ३७-४० ॥  

यत्र स्वयं शारदचन्द्रशुभ्र   

श्रीशारदेति प्रथिता जनेषु ।  

शण्डिल्यसेवारससुप्रसन्ना   

सर्वं जनं स्वैर्विभवैर्युनक्ति ॥ ३७-४१ ॥  

नारङ्गारुणकान्ति पाण्डुविकचद्बल्लावदातच्छवि  

प्रोद्भिन्नामलमातुलुङ्गकनकच्छायाभिरामप्रभम् ।  

केरीकुन्तलकन्दलीप्रतिकृतिश्यामप्रभाभास्वरं  

यस्मिञ्शक्तिचतुष्ट्योज्ज्वलमलं मद्यं महाभैरवम् ॥ ३७-४२ ॥  

त्रिनयनमहाकोपज्वालाविलीन इह स्थितो  

मदनविशिखव्रातो मद्यच्छलेन विजृम्भते ।  

कथमितरथा रागं मोहं मदं मदनज्वरं  

विदधदनिशं कामातङ्कैर्वशीकुरुते जगत् ॥ ३७-४३ ॥  

यत्कान्तानां प्रणयवचसि प्रौढिमानं विधत्ते  

यन्निर्विघ्नं निधुवनविधौ साध्वसं सन्धुनोति ।  

यस्मिन् विश्वाः कलितरुचयो देवताश्चक्रचर्य-  

स्तन्मार्द्वीकं सपदि तनुते यत्र भोगापवर्गौ ॥ ३७-४४ ॥  

उद्यद्गौराङ्कुरविकसितैः श्यामरक्तैः पलाशै-  

रन्तर्गाढारुणरुचिलसत्केसरालीविचित्रैः ।  

आकीर्णा भूः प्रतिपदमसौ यत्र काश्मीरपुष्पैः  

सम्यग्देवीत्रितययजनोद्यानमाविष्करोति ॥ ३७-४५ ॥  

सर्वो लोकः कविरथ बुधो यत्र शूरोऽपि वाग्मी  

चन्द्रोद्द्योता मसृणगतयः पौरनार्यश्च यत्र ।  

यत्राङ्गारोज्ज्वलविकसितानन्तसौषुम्णमार्ग-  

ग्रस्तार्केन्दुर्गगनविमलो योगिनीनां च वर्गः ॥ ३७-४६ ॥  

श्रीमत्परं प्रवरनाम पुरं च तत्र  

यन्निर्ममे प्रवरसेन इति क्षितीशः ।  

यः स्वप्रतिष्ठितमहेश्वरपूजनान्ते  

व्योमोत्पतन्नुदसृजत्किल धूपघण्टाम् ॥ ३७-४७ ॥  

आन्दोलनोदितमनोहरवीरनादैः  

सा चास्य तत्सुचरितं प्रथयाम्बभूव ।  

सद्वृत्तसारगुरुतैजसमूर्तयो हि  

त्यक्ता अपि प्रभुगुणानधिकं ध्वनन्ति ॥ ३७-४८ ॥  

सम्पूर्णचन्द्रविमलद्युतिवीरकान्ता-  

गाढाङ्गरागघनकुङ्कुमपिञ्जरश्रीः ।  

प्रोद्धूतवेतसलतासितचामरौघै-  

राज्याभिषेकमनिशं ददती स्मरस्य ॥ ३७-४९ ॥  

रोधःप्रतिष्ठितमहेश्वरसिद्धलिङ्ग-  

स्वायम्भुवार्चनविलेपनगन्धपुष्पैः ।  

आवर्ज्यमानतनुवीचिनिमज्जनौघ-  

विध्वस्तपाप्ममुनिसिद्धमनुष्यवन्द्या ॥ ३७-५० ॥  

भोगापवर्गपरिपूरणकल्पवल्ली  

भोगैकदानरसिकां सुरसिद्धसिन्धुम् ।  

न्यक्कुर्वती हरपिनाककलावतीर्णा  

यद्भूषयत्यविरतं तटिनी वितस्ता ॥ ३७-५१ ॥  

तस्मिन् कुबेरपुरचारिसिन्तांशुमौलि-  

साम्मुख्यदर्शनविरूढपवित्रभावे ।  

वैतस्तरोधसि निवासममुष्य चक्रे  

राजा द्विजस्य परिकल्पितभूरिसम्पत् ॥ ३७-५२ ॥  

तस्यान्वये महति कोऽपि वराहगुप्त-  

नामा बभूव भगवान् स्वयमन्तकाले ।  

गीर्वाणसिन्धुलहरीकलिताग्रमूर्धा  

यस्याकरोत् परमनुग्रहमाग्रहेण ॥ ३७-५३ ॥  

तस्यात्मजश्चुखलकेति जने प्रसिद्ध-  

श्चन्द्रावदातधिषणो नरसिंहगुप्तः ।  

यं सर्वशास्त्ररसमज्जनशुभ्रचित्तं  

माहेश्वरी परमलङ्कुरुते स्म भक्तिः ॥ ३७-५४ ॥  

तारुण्यसागरतरङ्गभरानपोह्य  

वैराग्यपोतमधिरुह्य दृढं हठेन ।  

यो भक्तिरोहणमवाप्य महेशचिन्ता-  

रत्नैरलं दलयति स्म भवापदस्ताः ॥ ३७-५५ ॥  

तस्यात्मजोऽभिनवगुप्त इति प्रसिद्धः  

श्रीचन्द्रचूडचरणाब्जपरागपूतः ।  

माता व्ययूयुजदमुं किल बाल्य एव  

दैवं हि भाविपरिकर्मणि संस्करोति ॥ ३७-५६ ॥  


भोगः शरीरम् । निमेषिणीति--क्षणक्षयिणीत्यर्थः । महीयस्त्वे   
शास्त्रचक्षुष्ट्वं हेतुः । नामनिरुक्तगोत्र इति--अत्रिगोत्रः--इत्यर्थः   
। गोत्रनाम श्लिष्टतया निर्दिष्टम् । करैरिति हस्तरश्मिवाचकम् ।   
परमिति--अत्यर्थम् । अनेन च श्लोकद्वयेन अत्र निवासयोग्यत्वं दर्शितम्   
। स्वैर्विभवैर्युनक्तीति--अनेन अत्र सर्वविद्याकरस्थानत्वं   
प्रकाशितम् । शक्तीति--सिद्धाचतुष्कम् । तद्धि   
सितरक्तपीतकृष्णवर्णम् । विशिखव्रात इति--शोषणादिः, तस्य हि   
रागादि कार्यम् । चक्रेति--मुख्यानुचक्ररूपेषु । श्यामरक्तैरिति--  
कृष्णपिङ्गलैः । देवीत्रितयेति--प्रकरणाद्यौचित्यादुक्तम् । वाग्मीति--वृहस्पतिरपि । मसृणगतिः--शनैश्चरश्च । अङ्गारेति--  
उदानवह्निरपि । ग्रस्तार्केन्दुत्वेन ग्रहणद्वयमपि व्यञ्जितम् । यत्   
प्रवरसेन इति--क्षितीशः पुरं निर्ममे, तस्मिन्नमुष्य द्विजस्य   
ललितादित्यो राजा निवासं चक्रे--इति दूरेण सम्बन्धः ।   
व्योमोत्पतन्निति--अनेन अत्रापि सिद्ध्यानुगुण्यं प्रकाशितम् । सेति--  
घण्टा । तैजसेति--लोहश्च । भोगापवर्गेति--श्लोकद्वयकटाक्षितयोः   
। पिनाकेति--आयुधं त्रिशूलमिति--यावत् । कुबेरपुरेति--उत्तरा दिक् ।   
व्ययूयुजदिति--स्वतो वियुक्तं समपादयत्--प्रमीतमातृकोऽभूदिति   
यावत् ॥५६ ॥  

तमेव संस्कारं व्यनक्ति--  


माता परं बन्धुरिति प्रवादः  

स्नेहोऽतिगाढीकुरुते हि पाशान् ।  

तन्मूलबन्धे गलिते किलास्य  

मन्ये स्थिता जीवत एव मुक्तिः ॥ ३७-५७ ॥  

पित्रा स शब्दगहने कृतसम्प्रवेश-  

स्तर्कार्णवोर्मिपृषतामलपूतचित्तः ।  

साहित्यसान्द्ररसभोगपरो महेश-  

भक्त्या स्वयङ्ग्रहणदुर्मदया गृहीतः ॥ ३७-५८ ॥  

स तन्मयीभूय न लोकवर्तनी-  

मजीगणत् कामपि केवलं पुनः ।  

तदीयसम्भोगविवृद्धये पुरा  

करोति दास्यं गुरुवेश्मसु स्वयम् ॥ ३७-५९ ॥  


पुरा करोतीति--  

"यावत्पुरानिपातयोर्लट्" (३।३।४)   

इति लटः प्रयोगः ॥  

के ते गुरवः ?--इत्याशङ्क्य आह--  


आनन्दसन्ततिमहार्णवकर्णधारः  

सद्दैशिकैरकवरात्मजवामनाथः ।  

श्रीनाथसन्ततिमहाम्बरघर्मकान्तिः  

श्रीभूतिराजतनयः स्वपितृप्रसादः ॥ ३७-६० ॥  

त्रैयम्बकप्रसरसागरशायिसोमा-  

नन्दात्मजोत्पलजलक्ष्मणगुप्तनाथः ।  

तुर्याख्यसन्ततिमहोदधिपूर्णचन्द्रः  

श्रीसोमतः सकलवित्किल शम्भुनाथः ॥ ३७-६१ ॥  

श्रीचन्द्रशर्मभवभक्तिविलासयोगा--  

नन्दाभिनन्दशिवशक्तिविचित्रनाथाः ।  

अन्येऽपि धर्मशिववामनकोद्भटश्री-  

भूतेशभास्करमुखप्रमुखा महान्तः ॥ ३७-६२ ॥  

एते सेवारसविरचितानुग्रहाः शास्त्रसार-  

प्रौढादेशप्रकटसुभगं स्वाधिकारं किलास्मै ।  

यत् सम्प्रादुर्यदपि च जनान्नैक्षताक्षेत्रभूतान्  

स्वात्मारामस्तदयमनिशं तत्त्वसेवारसोऽभूत् ॥ ३७-६३ ॥  

सोऽनुग्रहीतुमथ शाम्भवभक्तिभाजं  

स्वं भ्रतरमखिलशास्त्रविमर्शपूर्णम् ।  

यावन्मनः प्रणिदधाति मनोरथाख्यं  

तावज्जनः कतिपयस्तमुपाससाद ॥ ३७-६४ ॥  

तुर्याख्यसन्ततीति--अर्धत्र्यम्बकाभिख्या । अक्षेत्रभूतानिति--  
अपात्रप्रायान्--इत्यर्थः । उपाससादेति--अन्तेवासितामन्वभूत्--  
इत्यर्थः ॥ ६४ ॥  

तमेव कतिपयं जनं निर्दिशति--  


श्रीशौरिसञ्ज्ञतनयः किल कर्णनामा  

यो यौवने विदितशाम्भवतत्त्वसारः ।  

देहं त्यजन् प्रथयति स्म जनस्य सत्यं  

योगच्युतं प्रति महामुनिकृष्णवाक्यम् ॥ ३७-६५ ॥  

तद्बालमित्रमथ मन्त्रिसुतः प्रसिद्धः  

श्रीमन्द्र इत्यखिलसारगुणाभिरामः ।  

लक्ष्मीसरस्वति समं यमलञ्चकार  

सापत्नकं तिरयते सुभगप्रभावः ॥ ३७-६६ ॥  

अन्ये पितृव्यतनयाः शिवशक्तिशुभ्रः  

क्षेमोत्पलाभिनवचक्रकपद्मगुप्ताः ।  

ये सम्पदं तृणममंसत शम्भुसेवा-  

सम्पूरितं स्वहृदयं हृदि भावयन्तः ॥ ३७-६७ ॥  

षडर्धशास्त्रेषु समस्तमेव येनाधिजग्मे विधिमण्डलादि ।  
स रामगुप्तो गुरुशम्भुजास्त्रसेवाविधिव्यग्रसमग्रमार्गः ॥ ३७-६८ ॥  

अन्योऽपि कश्चन जनः शिवशक्तिपात-  

सम्प्रेरणापरवशस्वकशक्तिसार्थः ।  

अभ्यर्थनाविमुखभावमशिक्षितेन  

तेनाप्यनुग्रहपदं कृत एष वर्गः ॥ ३७-६९ ॥  

आचार्यमभ्यर्थयते स्म गाढं  

सम्पूर्णतन्त्राधिगमाय सम्यक् ।  

जायेत दैवानुगृहीतबुद्धेः  

सम्पत्प्रबन्धैकरसैव सम्पत् ॥ ३७-७० ॥  

सोऽप्यभ्युपागमदभीप्सितमस्य यद्वा  

स्वातोद्यमेव हि निनर्तिषतोऽवतीर्णम् ।  

सोऽनुग्रहप्रवण एव हि सद्गुरूणा-  

माज्ञावशेन शुभसूतिमहाङ्कुरेण ॥ ३७-७१ ॥  

विक्षिप्तभावपरिहारमथो चिकीर्षन्  

मन्द्रः स्वके पुरवरे स्थितिमस्य वव्रे ।  

आबालगोपमपि यत्र महेश्वरस्य  

दास्यं जनश्चरति पीठनिवासकल्पे ॥ ३७-७२ ॥  

तस्याभवत् किल पितृव्यवधूर्विधात्रा  

या निर्ममे गलितसंसृतिचित्रचिन्ता ।  

शीतांशुमौलिचरणाब्जपरागमात्र-  

भूषाविधिर्विहितवत्सलिकोचिताख्या ॥ ३७-७३ ॥  

मूर्ता क्षमेव करुणेव गृहीतदेहा  

धारेव विग्रहवती शुभशीलतायाः ।  

वैराग्यसारपरिपाकदशेव पूर्णा  

तत्त्वार्थरत्नरुचिरस्थितिरोहणोर्वी ॥ ३७-७४ ॥  

भ्रतापि तस्याः शशिशुभ्रमौले-  

रभक्त्या परं पावितचित्तवृत्तिः ।  

स शौरिरात्तेश्वरमन्त्रिभाव-  

स्तत्याज यो भूपतिमन्त्रिभावम् ॥ ३७-७५ ॥  

तस्य स्नुषा कर्णवधूर्विधूत-  

संसारवृत्तिः सुतमेकमेव ।  

यासूत योगेश्वरिदत्तसञ्ज्ञं  

नामानुरूपस्फुरदर्थतत्त्वम् ॥ ३७-७६ ॥  

यामग्रगे वयसि भर्तृवियोगदीना-  

मन्वग्रहीत् त्रिनयनः स्वयमेव भक्त्या ।  

भाविप्रभावरभसेषुजनेष्वनर्थः  

सत्यं समाकृषति सोऽर्थपरम्पराणाम् ॥ ३७-७७ ॥  

भक्त्युल्लसत्पुलकतां स्फुटमङ्गभूषां  

श्रीशम्भुनाथनतिमेव ललाटिकां च ।  

शैवश्रुतिं श्रवणभूषणमप्यवाप्य  

सौभाग्यमभ्यधिकमुद्वहति स्म याऽन्तः ॥ ३७-७८ ॥  

अम्बाभिधाना किल सा गुरुं तं  

स्वं भ्रतरं शम्भुदृशाभ्यपश्यत् ।  

भाविप्रभावोज्ज्वलभव्यबुद्धिः  

सतोऽवजानाति न बन्धुबुद्ध्या ॥ ३७-७९ ॥  

भ्रता तदीयोऽभिनवश्च नाम्ना  

न केवलं सच्चरितैरपि स्वैः ।  


कृष्णवाक्यमिति । यद्गीतम्--  

"शुचीनां श्रीमतां गेहे योगभ्रष्टोऽपि जायते ॥  

अथवा योगिनामेव जायते धीमतां कुले ।  
एतद्धि दुर्लभतरं जन्म लोके यदीदृशम् ॥  

तत्र तं बुद्धिसंयोगं लभते पौर्वदैहिकम् ।  
ततो भूयोऽपि यतते संशुद्धौ कुरुनन्दन ॥  

पूर्वाभ्यासेन तेनैव हिर्यते ह्यवशोऽपि सन् ।  
जिज्ञासुरपि योगस्य शब्दब्रह्मातिवर्तते ॥  

प्रसङ्गाद्यतमानस्तु योगी संशुद्धकिल्विषः ।  
अनेकजन्मसंसिद्धस्ततो याति परां गतिम् ॥" (६।४७)   

इति । हृदीति--विमर्शभुवि--इत्यर्थः । शक्तिः सामर्थ्यम् । एष   
वर्गः सम्पूर्णतन्त्राधिगमाय आचार्यमभ्यर्थयते स्म--इति   
सम्बन्धः । अस्येति--वर्गस्य । यद्वेति--तदभ्यर्थनानवकॢप्तिद्योतनाय   
पक्षान्तरनिर्देशः । तस्येति--मन्द्रस्य । मन्त्रीति --साधकोऽपीति ॥  

सच्चरितकृतमेव अभिनवत्वं दर्शयति--  


पीतेन विज्ञानरसेन यस्य  

तत्रैव तृष्णा ववृधे निकामम् ॥ ३७-८० ॥  

सोऽन्यश्च शाम्भवमरीचिचयप्रणश्य-  

त्सङ्कोचहार्दनलिनीघटितोज्ज्वलश्रीः ।  

तं लुम्पकः परिचचार समुद्यमेषु  

साधुः समावहति हन्त करावलम्बम् ॥ ३७-८१ ॥  

इत्थं गृहे वत्सलिकावितीर्णे  

स्थितः समाधाय मतिं बहूनि ।  

पूर्वश्रुतान्याकलयन् स्वबुद्ध्या  

शास्त्राणि तेभ्यः समवाप सारम् ॥ ३७-८२ ॥  

स तन्निबन्धं विदधे महार्थं  

युक्त्यागमोदीरिततन्त्रतत्त्वम् ।  

आलोकमासाद्य यदीयमेष  

लोकः सुखं सञ्चरिता क्रियासु ॥ ३७-८३ ॥  

सन्तोऽनुगृह्णीत कृतिं तदीयां  

गृह्णीत पूर्वं विधिरेष तावत् ।  

ततोऽपि गृह्णातु भवन्मतिं सा  

सद्योऽनुगृह्णातु च तत्त्वदृष्ट्या ॥ ३७-८४ ॥  


ग्रन्थस्य च अस्य अन्वर्थाभिधत्वं प्रकाशयितुमाह--स   
तन्निबन्धमित्यादि । अनुग्रहग्रहणयोश्च व्यत्ययेन स्थितिं दर्शयितुं   
पूर्वमिति तदपीति च उक्तम् ॥ ८४ ॥  

किं वा प्रादेशिकवैदुष्यशालिविद्वज्जनाभ्यर्थनया, शिव एव अत्र   
श्रोता भविष्यति--इत्याह--   


इदमभिनवगुप्तप्रोम्भितं शास्त्रसारं  

शिव निशमय तावत् सर्वतः श्रोत्रतन्त्रः ।  

तव किल नुतिरेषा सा हि त्वद्रूपचर्चे-  

त्यभिनवपरितुष्टो लोकमात्मीकुरुष्व ॥ ३७-८५ ॥  

हे परमेश्वर शिव ! त्वमिदं भवच्चरणचिन्तनलब्धप्रसिद्धिना   
अभिनवगुप्तेन सर्वविद्यासतत्त्वगर्भीकारात्मना प्रकर्षेण उम्भितम्,   
अत एव शास्त्राणां मध्ये सारं निशमय मे श्रोतासि--इत्यर्थः,   
यतस्त्वं सर्वतः श्रोत्रतन्त्रः--सर्वज्ञ इति यावत् । नहि   
असर्वज्ञस्य एतदवधारणेऽधिकार एव--इति भावः । न च एतदेव   
अत्र निमित्तम्--इत्याह--तव किल नुतिरेषा--इति । स्तोत्ररूपत्वं च अत्र   
न अस्तीति न सम्भावनीयम्--इत्याह--सा हि त्वद्रूपचर्चेति । सा नुतिर्हि   
तस्य तव नुत्यस्य रूपचर्चा पौनःपुन्येन स्वरूपपरामर्श इत्यर्थः   
। सैव च इह प्रतिपदं संविदद्वयात्मनः शिवस्य निरूपितेति ।   
अभितः--समन्तात्  
नवे स्तवे नाथ मम अभिनवस्य परितुष्टः सन् निखिलं   
लोकमात्मीकुरुष्व प्रत्यभिज्ञातस्वात्मतया स्वस्वरूपैकरूपं   
सम्पादय येन सर्वस्यैव एतदधिगमाय अधिकारो भवेदिति शिवम् ॥  



इति श्रीमदाचार्याभिनवगुप्तपादविरचिते श्रीतन्त्रालोके   
उपादेयभावादिनिरूपणम्ं नाम एकोनत्रिंशमाह्निकम् ॥३७ ॥  

एतत्सप्तत्रिंशं किलाह्निकं जयरथेन निरणायि ।  
आमृशतामियदन्तं सतामिदं सर्वथास्तु शिवम् ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
उपादेयभावादिनिरूपणं नाम सप्तत्रीम्शमाह्निकं समाप्तम् ॥ ३७ ॥  




॥समाप्तोऽयं ग्रन्थः ॥  