+++
title = "३२"

+++



द्वात्रिंशमाह्निकम्  


" विवेकः "   

शुद्धाशुद्धाध्वभिदा द्विगह्वरं मुद्रयत्यशेषजगत् ।  
संविद्रूपतया यः कलयतु स किल्विषं सतां कालः ॥  

इदानीं मुद्राविधिमभिधातुमुपक्रमते--  


अथ कथये मुद्राणां गुर्वागमगीतमत्र विधिम् ।  


तमेव आह--   


मुद्रा च प्रतिबिम्बात्मा श्रीमद्देव्याख्ययामले ।  
उक्ता बिम्बोदयश्रुत्या वाच्यद्वयविवेचनात् ॥ ३२-१ ॥  


तत्र श्रीदेव्यायामले   

"प्रतिबिम्बोदयो मुद्रा… ।"  

इत्येवंरूपाया बिम्बोदयश्रुतेः पञ्चमीष्ठ्यर्थबहुव्रीहिद्वारस्य   
वाच्यद्वयस्य विवेकमाश्रित्य परसंविदाकृतिरूपत्वात् प्रतिबिम्बात्मा   
मुद्रा उक्ता--इति वाक्यार्थः । इदं च अत्र वाच्यद्वयम्--  
प्रतिराभिमुख्ये, तेन बिम्बसन्निधिं निमित्तीकृत्य बिम्बैकनियत उदयो   
यस्येति बिम्बस्य प्रतिबिम्बोत्पत्तिनिमित्तत्वमुक्तम्, बिम्बस्य   
अभिव्यक्तिलक्षण उदयः प्रतिगतः प्राप्तो यस्मादिति प्रतिबिम्बस्य   
ज्ञप्त्युपायत्वमिति । यद्वा  

"मुद्रा बिम्बोदयो नाम्ना… ।"  

इतिबिम्बोदयश्रुतेः प्रतिशब्दार्थमपहायैव व्याख्येयम् ॥१ ॥  

तदेव तात्पर्यद्वारेण आह--  


बिम्बात्समुदयो यस्या इत्युक्ता प्रतिबिम्बता ।  
बिम्बस्य यस्या उदय इत्युक्ता तदुपायता ॥ ३२-२ ॥  


समुदय इति उत्पत्तिः । यस्या इति--प्रतिबिम्बरूपाया मुद्रायाः--इति   
षष्ठ्यर्थः, यस्याश्च सकाशात्--इति पञ्चम्यर्थः । उदय इति   
ज्ञप्तिस्तदुपायतेति ज्ञप्तिद्वारिका बिम्बोपायतेत्यर्थः ॥ २ ॥  

एवं मुद्राशब्दस्य रूढिमुपदर्श्य योगमपि दर्शयति--  


मुदं स्वरूपलाभाख्यं देहद्वारेण चात्मनाम् ।  
रात्यर्पयति यत्तेन मुद्रा शास्त्रेषु वर्णिता ॥ ३२-३ ॥  


यद्यपि च अत्र   

"इत्याशयेन मुद्रा मोचयते पाशजालतोऽशेषात् ।  
कायीयान्पुर्यष्टकसंस्कारान्द्रावयेत्तथा मन्त्रम् ॥  

योगं क्रियां च चर्यां मुद्रयति तदेकरूपतया ।"  

इत्यादिदृष्ट्या बहुधा योगः सम्भवति, तथापि   
परानन्दनिर्भरस्वरूपताधायितया अयमेव मुख्य इति एतावदेव उक्तम्     
॥ ३ ॥  

आसामेव गुणप्रधानभावं तावत् दर्शयति--  


तत्र प्रधानभूता श्रीखेचरी देवतात्मिका ।  
निष्कलत्वेन विख्याता साकल्येन त्रिशूलिनी ॥ ३२-४ ॥  

करङ्किणी क्रोधना च भैरवी लेलिहानिका ।  
महाप्रेता योगमुद्रा ज्वालिनी क्षोभिणी ध्रुवा ॥ ३२-५ ॥  

इत्येवं बहुभेदेयं श्रीखेचर्येव गीयते ।  


ध्रुवेति खेचरीविशेषणम्, तस्या हि त्रिशूलिन्यादिसकलरूपोपग्रहेऽपि   
न निष्कलाद्रूपात्प्रच्यावः--इति अभिप्रायः । उक्तं हि--  

"इयं सा खेचरी मुद्रा निष्कला परिकीर्तिता ।  
सकलं रूपमेतस्या भेदैस्तैस्तैरवस्थितम् ॥"   

इति ॥  

ननु त्रिशूलिन्यादिवदन्या अपि एतदङ्गभूता मुद्राः सम्भवन्तीति   
कथमिह ता अपि न उक्ताः ?--इत्याशङ्क्य आह--  


अन्यास्तदङ्गभूतास्तु पद्माद्या मालिनीमते ॥ ३२-६ ॥  

तासां बहुत्वामुख्यत्वयोगाभ्यां नेह वर्णनम् ।  


ननु श्रीमालिनीमते पद्ममुद्रादिसाहचर्येणैव श्रीखेचरी अपि   
निर्दिष्टा, तत् सैव प्रधानेति तु कुतस्त्यम् ?--इत्याशङ्क्य आह--  


श्रीखेचरीसमाविष्टो यद्यत्स्थानं समाश्रयेत् ॥ ३२-७ ॥  

देवीसन्निधये तत्स्यादलं किं डम्बरैर्वृथा ।  


अलमिति--पर्याप्तम् ॥   

ननु आसामपि  

"याभिः संरक्षितो मन्त्री मन्त्रसिद्धिमवाप्नुयात् ।"  

इत्याद्युक्त्या साधकविषयं मुख्यत्वमस्तीति कथमेवमुक्तम्?--  
इत्याशङ्क्य आह-   


काम्ये कर्मणि ताश्च स्युर्मुख्याः कस्यापि जातुचित् ॥ ३२-८ ॥  


कस्यापीति--साधकस्यैव, नतु पुत्रकादेः । जातुचिदिति--नतु नित्यवत्   
सर्वकालम् ॥ ८ ॥   

इह पुनर्मोक्षाख्यमुख्यार्थप्रतिपादनपरत्वादस्य ग्रन्थस्य काम्यमेव   
कर्म न उक्तमिति तदुपयोगिना अपि मुद्रावर्णनेन कोऽर्थः ?--इत्याह--  


तच्च नास्माभिरुदितं तत्किं तदुपयोगिना ।  


आसां च भेदनिर्देशद्वारेण स्वरूपमभिधातुमाह--  


मुद्रा चतुर्विधा कायकरवाक्चित्तभेदतः ॥ ३२-९ ॥  

तत्र पूर्णेन रूपेण खेचरीमेव वर्णये ।  


वागिति--मन्त्रविलापनरूपा । यदुक्तम्--  

"करकायविलापान्तःकरणानुप्रवेशतः ।  
मुद्रा चतुर्विधा ज्ञेया… ॥"  

इत्युपक्रम्य   

"अङ्गुलीन्यासभेदेन करजा बहुमार्गगा ।  
सर्वावस्थास्वेकरूपा वृत्तिर्मुद्रा च कायिकी ॥  

पञ्चमुद्राधरं चैतद् व्रतं सिद्धनिषेवितम् ।  
मन्त्रतन्मयता मुद्रा विलापाख्या प्रकीर्तिता ॥  

ध्येयतन्मयता मुद्रा मानसी परिकीर्तिता ।"   

इति ॥  

पूर्णेनेति--चतुर्विधेनापि--इत्यर्थः ॥  

तत्रापि प्राधान्येन श्रीपूर्वशास्त्रोक्तमेव तावदस्या रूपमाह--  


बद्ध्वा पद्मासनं योगी नाभावक्षेश्वरं क्षिपेत् ॥ ३२-१० ॥  

दण्डाकारं तु तं तावन्नयेद्यावत्कखत्रयम् ।  
निगृह्य तत्र तत्तूर्णं प्रेरयेत् खत्रयेण तु ॥ ३२-११ ॥  

एतां बद्ध्वा खे गतिः स्यादिति श्रीपूर्वशासने ।  


स्थिरसुखासनस्थो हि योगी जन्माधारादुदेत्य नाभिदेशे मनो निवेश्य--  
तत्रैव बहुशः परिभ्रम्य मध्यप्राणशक्त्येकीकारेण   
दण्डाकारतया मूर्धन्यं बिन्दुनादब्रह्वरन्ध्रलक्षणं खत्रयं   
यावत् नीत्वा तत्रैव कुम्भकानुवृत्त्या निरुध्य   
शक्तिव्यापिनीसमनात्मना खत्रयेण तूर्णमुद्धातगत्या   
प्रेरयेदुन्मनापदाक्रमणेन परमशिवाभिमुख्यं नयेत् येन अस्य   
एतदवष्टम्भेन परबोधगगनचारित्वं स्यात् ॥  

अस्या एव अवान्तरभेदसहितायाः श्रीयोगसञ्चारोक्तं रूपं   
निर्दिशति--  


ध्वनिज्योतिर्मरुद्युक्तं चित्तं विश्रम्य चोपरि ॥ ३२-१२ ॥  

अनेनाभ्यासयोगेन शिवं भित्त्वा परं व्रजेत् ।  


ध्वनिः नादः, ज्योतिः बिन्दुः, मरुत् शक्तिः, तेन तद्द्वादशान्तं   
ब्रह्मरन्ध्रम् । एवं जन्माधारात्प्रभृति एतद् व्योमत्रययोगि चित्तं   
विधाय तत्रैव निविडध्यानेनैव क्रमेण उपरितनं शक्त्यात्मकमपि   
खत्रयं भित्त्वा योगी परं शिवं व्रजेत्--इति वाक्यार्थः ॥   

एतदनुवेधेन त्रिशूलिन्या अपि रूपमाह--  


जत्रवधस्तात्करौ कृत्वा वामपादं च दक्षिणे ॥ ३२-१३ ॥  

विदार्यास्यं कनिष्ठाभ्यां मध्यमाभ्यां तु नासिकाम् ।  
अनामे कुञ्चयेत्प्राज्ञो भ्रूभङ्गं तर्जनीद्वयम् ॥ ३२-१४ ॥  

जिह्वां च चालयेन्मन्त्री हाहाकारं च कारयेत् ।  
त्रिशूलेन प्रयोगेण ब्रह्मरन्ध्रमुपस्थितः ॥ ३२-१५ ॥  

पदं सन्त्यज्य तन्मात्रं सद्यस्त्यजति मेदिनीम् ।  


जत्रुशब्देन अत्र कण्ठो लक्ष्यते, तेन तदधः--इत्यर्थः ।   
नासिकामिति--तद्रन्ध्रद्वयम्, चालयेदिति--भ्रूभङ्गादौ त्रयेऽपि योज्यम्   
। तन्मात्रमिति--स्थितम् । मेदिनीं त्यजतीति- देहाद्यहन्तापहस्तनेन   
परबोधाकाशचारी भवेत्--इत्यर्थः ॥  

त्रिशूलप्रयोगमेव शिक्षयति--  


शून्याशून्यलये कृत्वा एकदण्डेऽनिलानलौ ॥ ३२-१६ ॥  

शक्तित्रितयसम्बद्धे अधिष्ठातृत्रिदैवते ।  
त्रिशूलं तद्विजानीयाद्येन व्योमोत्पतेद् बुधः ॥ ३२-१७ ॥  


एवंविधोऽयमनिलानलौ प्राणापानावर्थात् मध्यप्राणे समरसितौ   
कृत्वा अत एव एकस्मिन्मूलाधारात्प्रभृति ऊर्ध्वं प्रसरणात्   
दण्डाकारे च तस्मिन् जाते सति तदेवं प्रयुज्यमानं त्रिशूलं   
विजानीयात् येन अस्य व्योमोत्पतनं स्यात् । एकदण्डाकारं   
मध्यप्राणमेव विशिनष्टि--अधिष्ठातृत्रिदैवते इति   
भ्रूमध्याद्यवस्थितेश्वरसदाशिवानाश्रिताख्यकारणत्रयाधिष्ठित्  
ए--इत्यर्थः । तथा शक्तिव्यापिनीसमनासम्बद्धे तत्संयोगमाप्ते, अत   
एव  
परपदप्राप्त्या शून्याशून्यलये विगलितसदसदादिशब्दव्यवहारे   
इत्यर्थः ॥ १७ ॥  

नच एतावतैव अयं व्योम उत्पतेत्--इत्याह--  


आकाशभावं सन्त्यज्य सत्तामात्रमुपस्थितः ।  
शूलं समरसं कृत्वा रसे रस इव स्थितः ॥ ३२-१८ ॥  

एकदण्डं स विज्ञाय त्रिशूलं खचरं प्रिये ।  
बद्ध्वा तु खेचरीं मुद्रां ध्यात्वात्मानं च भैरवम् ॥ ३२-१९ ॥  

खेचरीचक्रसञ्जुष्टं सद्यस्त्यजति मेदिनीम् ।  


एवं खचरमेकदण्डं त्रिशूलं विज्ञाय तत्तदवच्छेदाधायि   
सत्तामात्रमपि परित्यज्य खेचरीमुद्राबन्धमाविश्य स बुधः   
पराकाशरूपतामुपस्थितः सन् स्थितस्तत्रैव रसे इव रसं शूलमपि   
समरसीकृत्य खेचरीचक्रसञ्जुष्टमात्मानं भैरवं ध्यात्वा च   
सद्य एव मेदिनीं त्यजति--इति सम्बन्धः ॥  

ननु एवमस्य किं स्यात् ?--इत्याशङ्क्य आह--  


त्यक्तांशको निराचारो निःशङ्को लोकवर्जितः ॥ ३२-२० ॥  

अवधूतो निराचारो नाहमस्मीति भावयन् ।  
मन्त्रैकनिष्ठः सम्पश्यन् देहस्थाः सर्वदेवताः ॥ ३२-२१ ॥  

ह्लादोद्वेगास्मिताक्रुष्टनिद्रामैथुनमत्सरे ।  
रूपादौ वा कर्तृकर्मकरणेषु च सर्वशः ॥ ३२-२२ ॥  

नाहमस्मीति मन्वान एकीभूतं विचिन्तयन् ।  
कर्णाक्षिमुखनासादिचक्रस्थं देवतागणम् ॥ ३२-२३ ॥  

ग्रहीतारं सदा पश्यन् खेचर्या सिद्ध्यति स्फुटम् ।  


त्यक्तांशक इति--निरंशतामापन्नः--इत्यर्थः । निराचार इति--  
निष्क्रान्ता आचारा यस्मादाचारेभ्यश्च निष्क्रान्त इति योज्यम् ।   
देहस्थाः सर्वदेवताः सम्पश्यन्निति सर्वदेवतामयमात्मानं   
जानानः--इत्यर्थः । ह्लादेत्यादिना चित्तवृत्तिविशेषा आसूत्रिताः ।   
रूपादाविति--विषयपञ्चके । ग्रहीतारमिति परप्रमात्रेकरूपम्--  
इत्यर्थः ॥  

एतदेव व्यतिरेकद्वारेण द्रढयति--  


विद्याशङ्की मलाशङ्की शास्त्रशङ्की न सिद्ध्यति ॥ ३२-२४ ॥  


विद्येति--शुभकरी वेदविद्या ॥२४ ॥  

ननु एवमयं कस्मात् न सिद्ध्येत्?--इत्याशङ्क्य आह--  


शिवो रविः शिवो वह्निः पक्तृत्वात्स पुरोहितः ।  
तत्रस्था देवताः सर्वा द्योतयन्त्योऽखिलं जगत् ॥ ३२-२५ ॥  


रविः प्रमाणम्, वह्निः प्रमाता, अत एव पुरोहितो यष्टा--इत्यर्थः ।   
पक्तृत्वादिति--सर्वस्य स्वात्मसात्काररूपत्वात् द्योतयन्त्यः स्थिताः--  
इति शेषः । एवं हि शिव एव सर्वमिति किमाशङ्कास्पदमित्याशयः ॥   
२५ ॥  

एवं त्रिशूलिन्याः स्वरूपमभिधाय करङ्किण्या अपि आह--  


कनिष्ठया विदार्यास्यं तर्जनीभ्यां भ्रुवौ तथा ।  
अनामे मध्यमे वक्त्रे जिह्वया तालुकं स्पृशेत् ॥ ३२-२६ ॥  

एषा करङ्किणी देवी ज्वालिनीं शृणु साम्प्रतम् ।  
हनुर्ललाटगौ हस्तौ प्रसार्याङ्गुलितः स्फुटौ ॥ ३२-२७ ॥  

चालयेद्वायुवेगेन कृत्वान्तर्भ्रुकुटीं बुधः ।  
विदार्यास्यं सजिह्वं च हाहाकारं तु कारयेत् ॥ ३२-२८ ॥  

एषा ज्वालिन्यग्निचक्रे तया चाष्टोत्तरं शतम् ।  
जपेद्यदि ततः सिद्ध्येत् त्रैलोक्यं सचराचरम् ॥ ३२-२९ ॥  


कनिष्ठयेति--उभयकरसम्बन्धिन्या । वक्त्रे इति--अर्थात् कृत्वा ।   
प्राकरणिकश्च अत्र खेचरीमुद्राबन्धानुवेधोऽनुसन्धातव्य एव--इति   
गुरवः । हनुरिति--एशः पाठः, तेन हनुतः प्रभृति ललाटान्तं   
स्थितौ कार्यौ--इत्यर्थः । प्रसार्याङ्गुलित इति--प्रसृताङ्गुलीकौ--  
इत्यर्थः । अन्तरिति--हस्तयोः । अग्निचक्रे इति--ऊर्ध्वमुखे त्र्यश्रे   
अन्तरात्मानं भावयित्वा ॥ २९ ॥  

सिद्धिमेव दर्शयति--  


परदेहेषु चात्मानं परं चात्मशरीरतः ।  
पश्येच्चरन्तं हानादाद्गमागमपदस्थितम् ॥ ३२-३० ॥  

नवच्छिद्रगतं चैकं नदन्तं व्यापकं ध्रुवम् ।  
अनया हि खचारी श्रीयोगसञ्चार उच्यते ॥ ३२-३१ ॥  


हानादेति--हाकारस्य नादेन उच्चारेण--इत्यर्थः । गमागमेति--  
स्वदेहात् परदेहे, परदेहाद्वा स्वदेहे । खचारीत्यनेनापि   
खेचरीमुद्राबन्धानुवेधो दर्शितः ॥ ३१ ॥  

इदानीं श्रीवीरावल्युक्तमपि अस्या विधिमाह--  


कुलकुण्डलिकां बद्ध्वा अणोरन्तरवेदिनीम् ।  
वामो योऽयं जगत्यस्मिंस्तस्य संहरणोद्यताम् ॥ ३२-३२ ॥  

स्वस्थाने निर्वृतिं लब्ध्वा ज्ञानामृतरसात्मकम् ।  
व्रजेत्कन्दपदं मध्ये रावं कृत्वा ह्यरावकम् ॥ ३२-३३ ॥  

यावज्जीवं चतुष्कोणं पिण्डाधारं च कामिकम् ।  
तत्र तां बोधयित्वा तु गतिं बुद्ध्वा क्रमागताम् ॥ ३२-३४ ॥  

चक्रोभयनिबद्धां तु शाखाप्रान्तावलम्बिनीम् ।  
मूलस्थानाद्यथा देवी तमोग्रन्थिं विदारयेत् ॥ ३२-३५ ॥  

वज्राख्यां ज्ञानजेनैव तथा शाखोभयान्ततः ।  
कोणमध्यविनिष्क्रान्तं लिङ्गमूलं विभेदयेत् ॥ ३२-३६ ॥  

तत्र सङ्घट्टितं चक्रयुग्ममैक्येन भासते ।  
वैपरीत्यात्तु निक्षिप्य द्विधाभावं व्रजत्यतः ॥ ३२-३७ ॥  

ऊर्वाद्यङ्गुष्ठकालाग्निपर्यन्ते सा विनिक्षिपेत् ।  
गमागमनसञ्चारे चरेत्सा लिङ्गलिङ्गिनी ॥ ३२-३८ ॥  

तत्र तत्पदसंयोगादुन्मीलनविधायिनी ।  
यो जानाति स सिद्ध्येत्तु रसादानविसर्गयोः ॥ ३२-३९ ॥  

ससङ्गममिदं स्थानमूर्मिण्युन्मीलनं परम् ।  
एष क्रमस्ततोऽन्योऽपि व्युत्क्रमः खेचरी परा ॥ ३२-४० ॥  

योन्याधारेति विख्याता शूलमूलेति शब्द्यते ।  
वर्णास्तत्र लयं यान्ति ह्यवर्णे वर्णरूपिणि ॥ ३२-४१ ॥  


इह अणोरन्तरवेदिनीमन्तश्चरन्तीं तन्मयतामाप्तां कुलकुण्डलिकां   
मध्यप्राणशक्तिम्, आक्रम्य अज्ञानसंहर्त्रीं स्वस्थाने शाक्ताधारे  
तदैक्यापत्तिरूपां निर्वृतिं प्राप्य  

"मूले तु शाक्तः कथितो बोधनादप्रवर्तकः ।"  

इत्युक्त्या तस्य बोधनादप्रवर्तकत्वात् मध्यविषाधारादावरावकं   
प्रशान्तरूपं रावं नादं कृत्वा   

"…कन्दे षड्रसलम्पटाः ।"  

इतिभङ्ग्या ज्ञानामृतरसात्मकं कन्दपदं कामिकं   
सर्वकामाभिधं जीवं सञ्जीवन्यमृताभिधं चतुष्पथवर्तित्वात्   
चतुष्कोणं चिन्तामण्यभिधानं च यावत् पैण्डं शरीरमाधारं   
व्रजेत् । तत्र आधारेषु च क्रमागतां तां कुलकुण्डलिकां   
बोधयित्वा मूलस्थानादारभ्य प्राणापानात्मचक्रद्वयोम्भितां   
द्वादशान्तं यावत् गच्छन्तीं ज्ञात्वा यथा अयं योगी   
ज्ञानजेनैव माहात्म्येन अज्ञानग्रन्थिं दुर्भेद्यत्वात् वज्राख्यां   
मध्यनाडीं च विदारयेत्, तथा प्राणापानात्मशाखाद्वयस्य   
अन्तमवलम्ब्य जन्माधाररूपत्रिकोणमध्यादपि विनिष्क्रान्तमत एव   
मेढ्रधोवर्तित्वात् लिङ्गमूलम् तदाख्यमकुलाधारम्, अपि विभेदयेत् ।   
तत्र हि प्राणापानरूपं चक्रयुग्मं स्वस्वरूपत्रोटनेन   
सङ्घट्टितं सदैक्येन भासते मध्यप्राणशक्तेरेव ततः   
समुदयः--इत्यर्थः । अतो लिङ्गमूलाख्यादकुलपदात्पुनः सा   
वैपरीत्यादधोगत्या निक्षेपं विधाय द्विधाभावं व्रजति   
यदियमूर्वाद्यङ्गुष्ठपर्यन्तत्वनिमित्तमात्मानं विनिक्षिपेत्--  
तद्रूपतां गृह्णीयात्--इत्यर्थः । सा कुलकुण्डलिका हि   
ऊर्ध्वाधःसञ्चारमनादृत्य प्राणापानलक्षणाभ्यां   
लिङ्गाभ्यां लिङ्गिनी तत्क्रोडीकारेण ज्ञप्तिं प्राप्ता सती चरेत्   
तत्तदाधारादिभेदेन मध्यधाम आक्रामेत् । सा हि तत्र मध्यधाम्नि   
प्राणापानपदद्वयसंयोगात्संविद्विकासमादध्यात् । यश्च   
एवंविधमिदं सर्वभावानुस्यूतमूर्मिण्युन्मीलनं   
परसंविद्विकासाधायि परं स्थानं जानाति, स   
संविद्रसादानविसर्गयोः सिद्ध्येत् सृष्टिसंहारकारित्वेऽस्य   
सामर्थ्यमुत्पद्यते--इत्यर्थः । अस्याश्च एष   
यथोक्तस्तत्तदाधारादिसञ्चारात्मा क्रमः स्वारसिक एव वाहः--  
इत्यर्थः । ततोऽन्यो व्युत्क्रमोऽपि अस्याः सम्भवति यदियं परा   
खेचरी  
योन्याधारेति विख्याता तत उदिता सती शूलमूलेति शब्द्यते   
झटित्येव  
शक्तिव्यापिनीसमनात्मकारात्रययोगित्वात् द्वादशान्तपदं प्राप्ता--  
इत्यर्थः । यतस्तत्र सर्वोच्छेदरूपे क्रोडीकृतबाह्यामर्शेऽपि   
स्वामर्शमात्रात्मनि अवर्णे वर्णा बाह्यामर्शा लयं यान्ति--  
तद्विश्रान्ता एव भवन्ति--इत्यर्थः ॥ ४१ ॥  

ननु भवतु एवम्, योगी पुनरस्याः कथं प्रबोधमादद्यात्?--  
इत्याशङ्क्य आह--   


नादिफान्तं समुच्चार्य कौलेशं देहसन्निभम् ।  
आक्रम्य प्रथमं चकं खे यन्त्रे पादपीडितम् ॥ ३२-४२ ॥  

नादं वै शक्तिसद्गर्भं सद्गर्भात्कौलिनीपदम् ।  
बीजपञ्चकचारेण शूलभेदक्रमेण तु ॥ ३२-४३ ॥  

हृच्छूलग्रन्थिभेदैश्चिद्रुद्रशक्तिं प्रबोधयेत् ।  
वायुचक्रान्तनिलयं बिन्द्वाख्यं नाभिमण्डलम् ॥ ३२-४४ ॥  

आगच्छेल्लम्बिकास्थानं सूत्रद्वादशनिर्गतम् ।  
चन्द्रचक्रविलोमेन प्रविशेद्भूतपञ्जरे ॥ ३२-४५ ॥  

भूयस्तु कुरुते लीलां मायापञ्जरवर्तिनीम् ।  
पुनः सृष्टिः संहृतिश्च खेचर्या क्रियते बुधैः ॥ ३२-४६ ॥  

श्रीमद्वीरावलीयोग एष स्यात्खेचरीविधिः ।  


चित्--शुद्धात्मा, कौलेशं रहस्यज्ञानप्रधानभूतमत एव   
गर्भीकृतमध्यशक्ति नादिफान्तरूपं सर्वमन्त्रारणिस्वभावं   
नादं स्वदेहाभेदेन समुच्चार्य तमेव च एवं सगर्भमुच्चार्यमाणं   
नादमधिकृत्य खे जन्माकाशरूपे मर्मणि कौलिन्याः   
कुलकुण्डलिन्याः  
पदं   

"जन्माख्ये नाडिचक्रं तु… ।"  

इत्युक्तं नाड्यात्म प्रथमं चक्रं पादेन अंशेन पीडितं विधाय   
तत्र कथञ्चित् प्राणशक्तिं निरुध्य अवशिष्टानि पञ्चापि चक्राणि   
आक्रम्य ब्रह्मादिकारणपञ्चकोल्लङ्घनक्रमेण हृत्स्थस्य   
नाडित्रयात्मनः शूलस्य ग्रन्थिद्वादशकस्य ब्रह्मरन्ध्रेपरिवर्तिनः   
शक्त्याद्यात्मनः शूलस्य च भेदनक्रमेण रुद्रशक्तिं प्रबोधयेत् ।   
येन अयं जन्मपदादारभ्य पवनाधारात्मनो वायुचक्रस्य अन्ते   
सन्निकर्षे वर्तमानं नाभिमण्डलं तत्सङ्घट्टाधारं   
लम्बिकास्थानं तदूर्ध्वस्थितं सुधाधारं बिन्द्वाख्यं   
भ्रूमध्यवर्तिनं विद्याकमलसञ्ज्ञितमाधारं नाडीनां   
तात्स्थ्यात् ग्रन्थीनां द्वादशकात् निर्गतं सर्वसम्बन्धोत्तीर्णं   
द्वादशान्तपदं च यावत् आ समन्तादृजुना क्रमेण गच्छेत्--तत्र   
विश्रान्तिं कुर्यात्--इत्यर्थः । भूयस्तु तत्र चन्द्रचक्रादपानस्थात्   
प्रत्यावृत्त्यात्मना विलोमक्रमेण स्वशरीरमेव प्रविशेत्, येन अयं   
व्युत्थानदशोचितं व्यवहरेत् । अतश्च खेचरीमुद्रावेशभाजां   
ज्ञानिनामन्तर्बहिरुन्मेषनिमेषाभ्यामाजवञ्जवीभावेन   
सृष्टिसंहारकारित्वं स्यात्--इति सङ्क्षेपार्थः । योगे इति   
तद्वचनावसरे इति--यावत् ॥  

श्रीकामिकोक्तमपि अस्या रूपमाह --  


चुम्बाकारेण वक्त्रेण यत्तत्त्वं श्रूयते परम् ॥ ३२-४७ ॥  

ग्रसमानमिदं विश्वं चन्द्रार्कपुटसम्पुटे ।  
तेनैव स्यात्खगामीति श्रीमत्कामिक उच्यते ॥ ३२-४८ ॥  


चुम्बाकारेण काकचञ्चुपुटाकृत्यनच्ककलात्मना   
मध्यप्राणशक्त्यवलम्बिनापि स्वरूपेण वक्त्रेण यदिदं   
प्रमाणप्रमेयात्मकं विश्वं स्वात्मसात्कुर्वाणमत एव परं   
प्रमात्रेकरूपं तत्त्वं चन्द्रार्कपुटस्य प्राणापानयुग्मस्य सम्पुटे   
मध्यधाम्नि श्रूयते साक्षात्क्रियते, तत एव अस्य खचारित्वं स्यात्--  
इति वाक्यार्थः ॥ ४८ ॥  

इदानीं श्रीकुलगह्वरोक्तं सविशेषमस्या रूपं वक्तुमाह--  


भवान्मुक्त्वा द्रावयन्ति पाशान्मुद्रा हि शक्तयः ।  
मुख्यासां खेचरी सा च त्रिधोच्चारेण वाचिकी ॥ ३२-४९ ॥  

त्रिशिरोमुद्गरो(रे) देवि कायिकी परिपठ्यते ।  


अतो हि पारमेश्वर्यः शक्तय एव मुद्रा उक्ता यदासां पशूनां   
संसारात् मोचयित्वा पाशान् द्रावयन्तीति निर्वचनम् । यदुक्तम्--  

"मोचयन्ति महाघोरात्संसारमकराकरात् ।  
द्रावयन्ति पशोः पाशांस्तेन मुद्रा हि शक्तयः ॥"  

इति । उच्चारेणेति--मन्त्रादेः । त्रिशिरोमुद्गर इति--  

"इच्छाज्ञानक्रियापूर्वा… ।"  

इत्यादिनीत्या शक्तित्रयमयत्वात् त्रिशिरोमुद्गरो मुदं परानन्दं   
गृणाति स्वात्मनि आमृशतीति परसंवित्--इत्यर्थः ॥  

एवमेव हि परा संवित् कायत्वेन उल्लसिता--इत्याह--  


नासां नेत्रद्वयं चापि हृत्स्तनद्वयमेव च ॥ ३२-५० ॥  

वृषणद्वयलिङ्गं च प्राप्य कायं गता त्वियम् ।  
भवस्थानाभवस्थानमुच्चारेणावधारयेत् ॥ ३२-५१ ॥  

मानसीयमितस्त्वन्याः पद्माद्या अष्ट मुद्रिकाः ।  
मातृव्यूहकुले ताः स्युरस्यास्तु परिवारगाः ॥ ३२-५२ ॥  

शरीरं तु समस्तं यत्कूटाक्षरसमाकृति ।  
एषा मुद्रा महामुद्रा भैरवस्येति गह्वरे ॥ ३२-५३ ॥  


हृदिति--हृत्पद्मनालरूपम् । एतत्सतत्त्वं च तत्र तत्र शास्त्रे   
निरूपितमिति अतिरहस्यत्वादिह न प्रपञ्चितम् । तत् गुरुमुखादेव   
बोद्धव्यम् । भवस्थानं शरीरमभवस्थानमुच्चारेणेति--  

"पद्मं हृत्पद्ममेवात्र शूलं नाडित्रयं प्रिये ।  
नाभिं चक्रं विजानीयाच्छक्तिं नादान्तरूपिणीम् ॥  

बिन्दुदेशोद्भवं दण्डं वज्रं चित्तमभेदकम् ।  
दंष्ट्रं जिह्वां महाभागे कपालं व्योममण्डलम् ॥  

एषु स्थानेषु सञ्चारान्मानसी परिपठ्यते ।"  

इत्यादिनयेन ऊर्ध्वं चारेण गमनेन--इत्यर्थः । अष्टेति--यदुक्तम्--  

"खेचर्याः परिवारस्तु अष्टौ मुद्राः प्रकीर्तिताः ।  
शूलाष्टके च देवेशि मातृव्यूहे च ताः स्मृताः ॥  

पद्मं शूलं तथा चक्रं शक्तिर्दण्डं सवज्रकम् ।  
दंष्ट्र कपालमित्येवं तदशेषव्यवस्थितम् ॥"   

इति ॥  

कूटाक्षरम् क्षकारः । एतत्सतत्त्वं च प्राक् बहुशः प्रतिपादितम् ।   
अनेन प्रागुद्दिष्टाया भैरवमुद्राया अपि लक्षणमुक्तम् ॥ ५३ ॥  

अस्या एव सर्वत्र अविगीततां दर्शयितुं शास्त्रान्तरतोऽपि   
सप्रभेदं रूपमाह--  


सूपविष्टः पद्मके तु हसताग्राङ्गुलिरश्मिभिः ।  
पराङ्मुखैर्झटित्युद्यद्रश्मिभिः पृष्ठसंस्थितैः ॥ ३२-५४ ॥  

अन्तःस्थितिः खेचरीयं सङ्कोचाख्या शशाङ्किनी ।  
तस्मादेव समुत्तम्ब्य बाहू चैवावकुञ्चितौ ॥ ३२-५५ ॥  

सम्यग्व्योमसु संस्थानाद् व्योमाख्या खेचरी मता ।  
मुष्टिद्वितयसङ्घट्टात्धृदि सा हृदयाह्वया ॥ ३२-५६ ॥  

शान्ताख्या सा हस्तयुग्ममूर्ध्वाधः स्थितमुद्गतम् ।  
समदृष्ट्यावलोक्यं च बहिर्योजितपाणिकम् ॥ ३२-५७ ॥  

एषैव शक्तिमुद्रा चेदधोधावितपाणिका ।  
दशानामङ्गुलीनां तु मुष्टिबन्धादनन्तरम् ॥ ३२-५८ ॥  

द्राक्क्षेपात्खेचरी देवी पञ्चकुण्डलिनी मता ।  
संहारमुद्रा चैषैव यद्यूर्ध्वं क्षिप्यते किल ॥ ३२-५९ ॥  

उत्क्रामणी झगित्येव पशूनां पाशकर्तरी ।  
श्वभ्रे सुदूरे झटिति स्वात्मानं पातयन्निव ॥ ३२-६० ॥  

साहसानुप्रवेशेन कुञ्चितं हस्तयुग्मकम् ।  
अधोवीक्षणशीलं च सम्यग्दृष्टिसमन्वितम् ॥ ३२-६१ ॥  

वीरभैरवसञ्ज्ञेयं खेचरी बोधवर्धिनी ।  
अष्टधेत्थं वर्णिता श्रीभर्गाष्टकशिखाकुले ॥ ३२-६२ ॥  


इह पद्माद्यासनस्थो योगी यदा पृष्ठसंस्थितत्वादेव   
पराङ्मुखैरुद्यद्रश्मिभिर्बहिर्निर्गच्छच्छशाङ्करश्मिभिर्हस्ताग्राङ्ग्  
उलय एव रश्मयः रज्जवः, तैरुपलक्षितः सन् झटित्येव   
बाह्योपसंहारादन्तःस्थितिः स्वात्मनि एव विश्रान्तः स्यात्; तदा   
एवम्भावितशशाङ्कत्वात् शशाङ्किनी, बाह्यस्य च सङ्कुचितत्वात्  
सङ्कोचाख्या इयमेका खेचरी मुद्रा । तथा तं   
हस्ताङ्गुल्यादिसन्निवेशमाश्रित्य बाहू सम्यगवकुञ्चितौ समुत्तम्ब्य   
स्वस्तिकाकारतया अवष्टभ्य  

"खमनन्तं तु मायाख्यं… ।"  

इत्याद्युक्तेषु पञ्चसु व्योमसु सम्यगुक्तेन क्रमेण स्थानात्   
गाढावष्टम्भात् व्योमाख्या द्वितीया । तथा   
अन्तःकृताधोवर्तिदक्षिणमुष्ट्यङ्गुष्ठोपरिगतोच्छिर्ताङ्गुष्ठवाम  
मुष्टिलक्षणस्य मुष्टिद्वयस्य हृदि सङ्घट्टात् सा खेचरी   
हृदयाख्या तृतीया । तथा हस्तशब्देन बाहूपलक्षणात्   
बाहुयुग्ममधःस्थितवाममूर्ध्वस्थितदक्षिणमन्तःसम्मुखपाणिकत्वे  
ऽपि उद्गतमूर्ध्वस्थितहस्तं दृष्टिसाम्येन अवलोकनीयं यदा स्यात्,   
तदा सा शान्ताख्या चतुर्थी । तथा एषैव शान्ताख्या   
एवंसन्निवेशेऽपि अधोधावितपाणिका चेत् भवेत्, तदा शक्तिमुद्राख्या   
पञ्चमी । तथा द्वयोरपि करयोः मुष्टिबन्धादनन्तरं दशानामपि   
अङ्गुलीनां झटित्येव तिर्यक्प्रतिक्षेपात् प्रतिकरं   
पञ्चकुण्डलिनीरूपत्वात् पञ्चकुण्डलिन्याख्या षष्ठीं । तथा   
यद्येवं दशानामपि अङ्गुलीनामूर्ध्वं प्रक्षेपः, तदैव एषैव   
पञ्चकुण्डलिनी संहारमुद्राख्या सप्तमी । संहारमुद्रात्वमेव च   
अस्या उत्क्रामणीत्यादिना प्रदर्शितम् । तथा अधोवीक्षणशीलत्वेन   
सम्यगन्तर्लक्ष्यतया दृष्ट्या समन्वितं कुञ्चितं हस्तयुग्मं   
विधाय सुदूरे श्वभ्रे साहसमुद्रानुप्रवेशेन झटिति स्वात्मानं   
पातयन्निव यदा योगी वर्धितबोधो भवेत्, तदैव इयं   
वीरभैरवसञ्ज्ञा अष्टमी,--इति श्रीभर्गशिखाकुलम् ॥ ६२ ॥  

एतदुपसंहरन् वीर्यवन्दनमवतारयति--  


एवं नानाविधान्भेदानाश्रित्यैकैव या स्थिता ।  
श्रीखेचरी तयाविष्टः परं बीजं प्रपद्यते ॥ ३२-६३ ॥  


नानाविधानिति--त्रिशूलिन्यादीन् । आसां च   
त्रिशूलिन्यादीनामनवकॢप्तिपरतया सर्वासामेव स्वरूपं न उक्तम् ।   
परं बीजमिति--सृष्टिमयं पराबीजम् । वस्तुतो हि अनयोरभेदः--इति  
भावः । यदागमः--   


"एकं सृष्टिमयं बीजमेका मुद्रा च खेचरी ।  
द्वावेकं यो विजानाति स वै पूज्यः कुलागमे ॥"   

इति ॥ ६३ ॥  

अत एव आह--   


एकं सृष्टिमयं बीजं यद्वीर्यं सर्वमन्त्रगम् ।  
एका मुद्रा खेचरी च मुद्रौघः प्राणितो यया ॥ ३२-६४ ॥  


अतश्च तदावेश एव सर्वमुद्राणां तत्त्वम्--इत्याह--  


तदेवं खेचरीचक्ररूढौ यद्रूपमुल्लसेत् ।  
तदेव मुद्रा मन्तव्या शेषः स्याद्देहविक्रिया ॥ ३२-६५ ॥  


शेष इति--तदावेशशून्यः ॥६५ ॥  

आसामेव च बन्धाय कालभेदं निरूपयितुमाह--  


यागादौ तन्मध्ये तदवसितौ ज्ञानयोगपरिमर्शे ।  
विघ्नप्रशमे पाशच्छेदे मुद्राविधेः समयः ॥ ३२-६६ ॥  


ननु एवं समये मुद्राबन्धेन किं स्यात्?--इत्याशङ्क्य आह--  


बोधावेशः सन्निधिरैक्येन विसर्जनं स्वरूपगतिः ।  
शङ्कादलनं चक्रोदयदीप्तिरिति क्रमात्कृत्यम् ॥ ३२-६७ ॥  


चक्रोदयदीप्तिरिति--सप्तमाह्निकनिरूपितस्थित्या उदितानां मन्त्राणां   
दीप्तिः दीपनमित्यर्थः ॥ ६७ ॥  

एतदेव अर्धेन उपसंहरति--  


इति मुद्राविधिः प्रोक्तः सुगूढो यः फलप्रदः ।  



इति श्रीमदाचार्याभिनवगुप्तपादविरचिते श्रीतन्त्रालोके   
मुद्राप्रकाशनं नाम द्वात्रिंशमाह्निकम् ॥ ३२ ॥  


इति शिवम् ॥  


श्रीखेचरीसतत्त्वप्रविमर्शसमुन्मिषच्चिदावेशः ।  
द्वात्रिंशं निरणैषीदाह्निकमेतज्जयरथाख्यः ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
मुद्राप्रकाशनं नाम द्वात्रिंशमाह्निकं समाप्तम् ॥ ३२ ॥  


