+++
title = "३३"

+++



त्रयस्त्रिंशमाह्निकम्  


" विवेकः "   

परमानन्दसुधानिधिरुल्लसदपि बहिरशेषमिदम् ।  
विश्रमयन्परमात्मनि विश्वेशो जयति विश्वेशः ॥  

ननु इह एकैव विश्वामर्शनसारा संविदस्तीति उपास्योपासकभाव एव   
तावत् न न्याय्यः, तत्रापि उपास्यानां को भेदः, तत्   
किमिदमनेकचक्रात्मकत्वमुपदिष्टम्?--इत्याशङ्कां गर्भीकृत्य   
द्वितीयार्धेन तदेकीकारमेव प्रणिगदितुमाह--  


अथावसरसम्प्राप्त एकीकारो निगद्यते ।  


तमेव आह--   


यदुक्तम् चक्रभेदेन सार्धं पूज्यमिति त्रिकम् ।  
तत्रैष चक्रभेदानामेकीकारो दिशानया ॥ ३३-१ ॥  


उक्तमिति--प्रथमाह्निकादौ । तथा च तत्र--  

"एकवीरो यामलोऽथ त्रिशक्तिश्चतुरात्मकः ।"  

इत्यादि   

"एवं यावत्सहस्रारे निःसङ्ख्यारेऽपि वा प्रभुः ।  
विश्वचक्रे महेशानो विश्वशक्तिर्विजृम्भते ॥" (१।११२)  

इत्यन्तं बहु । अनयेति--वक्ष्यमाणया ॥ १ ॥  

तत्र चक्रभेदमेव तावत् दर्शयति--  


विश्वा तदीशा हारौद्री वीरनेत्र्यम्बिका तथा ।  
गुर्वीति षडरे देव्यः श्रीसिद्धावीरदर्शिताः ॥ ३३-२ ॥  

माहेशी ब्रह्मणी स्कान्दी वैष्णव्यैन्द्री यमात्मिका ।  
चामुण्डा चैव योगीशीत्यष्टाघोर्यादयोऽथवा ॥ ३३-३ ॥  

अग्निनिरृतिवाय्वीशमातृभिर्द्वादशान्विताः ।  
नन्दा भद्रा जया काली कराली विकृतानना ॥ ३३-४ ॥  

क्रोष्टुकी भीममुद्रा च वायुवेगा हयानना ।  
गम्भीरा घोषणी चेति चतुर्विंशत्यरे विधिः ॥ ३३-५ ॥  

सिद्धिर्वृद्धिर्द्युतिर्लक्ष्मीर्मेधा कान्तिः सुधा धृतिः ।  
दीप्तिः पुष्टिर्मतिः कीर्तिः सुस्थितिः सुगतिः स्मृतिः ॥ ३३-६ ॥  

सुप्रभा षोडशी चेति श्रीकण्ठादिकशक्त्यः ।  
बलिश्च बलिनन्दश्च दशग्रीवो हरो हयः ॥ ३३-७ ॥  

माधवः षडरे चक्रे द्वादशारे त्वमी स्मृताः ।  
दक्षश्चण्डो हरः शौण्डी प्रमथो भीममन्मथौ ॥ ३३-८ ॥  

शकुनिः सुमतिर्नन्दो गोपालश्च पितामहः ।  
श्रीकण्ठोऽनन्तसूक्ष्मौ च त्रिमूर्तिः शम्बरेश्वरः ॥ ३३-९ ॥  

अर्घीशो भारभूतिश्च स्थितः स्थाणुर्हरस्तथा ।  
झण्ठिभौतिकसद्योजानुग्रहक्रूरसैनिकाः ॥ ३३-१० ॥  

द्व्यष्टौ यद्वामृतस्तेन युक्ताः पूर्णाभतद्द्रवाः ।  
ओघोर्मिस्यन्दनाङ्गाश्च वपुरुद्गारवक्त्रकाः ॥ ३३-११ ॥  

तनुसेचनमूर्तीशाः सर्वामृतधरोऽपरः ।  
श्रीपाठाच्छक्तयश्चैताः षोडशैव प्रकीर्तिताः ॥ ३३-१२ ॥  

संवर्तलकुलिभृगुसितबकखङ्गिपिनाकिभुजगबलिकालाः ।  
द्विश्छगलाण्डौ शिखिशोणमेषमीनत्रिदण्डि साषाढि ॥ ३३-१३ ॥  

देवीकान्ततदर्धौ दारुकहलिसोमनाथशर्माणः ।  
जयविजयजयन्ताजितसुजयजयरुद्रकीर्तनावहकाः ॥ ३३-१४ ॥  

तन्मूर्त्युत्साहदवर्धनाश्च बलसुबलभद्रदावहकाः ।  
तद्वान्दाता चेशो नन्दनसमभद्रतन्मूर्तिः ॥ ३३-१५ ॥  

शिवदसुमनः स्पृहणका दुर्गो भद्राख्यकालश्च ।  
चेताऽनुगकौशिककालविश्वसुशिवास्तथापरः कोपः ॥ ३३-१६ ॥  

श्रुत्यग्न्यरे स्युरेते स्त्रीपाठाच्छक्त्यस्त्वेताः ।  


तदीशेति--विश्वेश्वरी ॥   

वीरनेत्रीति--वीरनायिका । तदुक्तम्--   

"विश्वा विश्वेश्वरी चैव हारौद्री वीरनायिका ।  
अम्बा गुर्वीति योगिन्यः … ॥" (मा।वि। २०।६०)   

इति । न केवलमस्मद्दर्शने एव एता उक्ताः, यावदन्यत्रापि--इत्याह--  
श्रीसिद्धावीरदर्शिताः इति । स्कान्दीति--कौमारी । यमात्मिकेति--  
याम्या । अघोर्यादय इति । यदुक्तम्--श्रीत्रिशिरोभैरवे--  

"अघोरा परमाघोरा घोररूपा तथा परा ।  
घोरवक्त्रा तथा भीमा भीषणा वमनी परा ॥  

पिबनी चाष्टमी प्रोक्ता… ।" इति ॥  

अन्विता इति--अर्थात् माहेश्याद्याः ।  

यदुक्तम्--   

"आग्नेय्यादिचतुष्कोणा ब्रह्मण्याद्यास्तु वा प्रिये ।" (मा।वि। २०।४५)   

इति । चतुर्विंशत्यरे विधिरिति--माहेश्यादिद्वादशकसम्मेलनया ।   
यदुक्तम्--   

"…चतुर्विंशतिके  

शृणु ।  
नन्दादिकाः क्रमात्सर्वा ब्रह्मण्याद्यास्तथैव च ॥" (मा।वि। २०।५३)   

इति । एतच्च अत्र द्वादशारगतदेव्युपजीवनाय उक्तमिति न   
क्रमव्यतिक्रमश्चोद्यः । अष्टकद्वये पुनरघोरा एव शक्तिमन्तः, किन्तु   
ते प्रागुद्दिष्टत्वादिह न उक्ताः । तदुक्तम्--   

"अघोराद्यास्तथाष्टारे अघोर्याद्याश्च देवताः ।  
माहेश्याद्यास्तथा देवि … ॥" (मा।वि। २०।५३)   

इति । सद्योजः सद्योजातः । अनुग्रहेति अनुग्रहेश्वरः । सैनिको   
महासेनः । यदुक्तम्--   

"…षद्योजातस्तथा परः ।  
अनुग्रहेश्वरः क्रूरो महासेनोऽथ षोडशः ॥" (मा।वि। २०।५०)   

इति । तेनेति--अमृतेन, तदमृतवर्णोऽमृताभ इत्यादिः क्रमः ।   
वक्त्रेति--आस्यम् । सेचनेति--निषेचनम् । तदुक्तम्--  

"अमृतोऽमृतपूर्णश्च अमृताभोऽमृतद्रवः ।  
अमृतौघोऽमृतोर्मिश्च अमृतस्यन्दनोऽपरः ॥  

अमृताङ्गोऽमृतवपुरमृतोद्गार एव च ।  

अमृतास्योऽमृततनुस्तथामृतनिषेचनः ।  
तन्मूर्तिरमृतेशश्च सर्वामृतधरस्तथा ॥" (मा।वि। ३।१९)   

इति । चतुर्विशत्यरे क्रमप्राप्तान् शक्तिमतो निर्दिशति--संवर्तेत्यादिना   
। लकुलीति--लकुलीशः । सितेतिः--श्वेतः । कालः--महाकालः ।   
द्विश्छगलाण्डाविति--द्विरण्डच्छगलाण्डौ । शिख्यादिपञ्चकस्य   
समाहारे द्वन्द्वः । शोणेति लोहितः । देवीकान्ततदर्धाविति   
उमाकान्तार्धनारीशौ । हलीति लाङ्गली । सोमनाथेति सोमेशः ।   
तदुक्तम्--  

शंवर्तो लकुलीशश्च भृगुः श्वेतो बकस्तथा ।  
खङ्गी पिनाकी भुजगो नवमो बलिरेव च ॥  

महाकालो द्विरण्डश्च च्छगलाण्डः शिखी तथा ।  
लोहितो मेषमीनौ च त्रिदण्ड्याषाढिनामकौ ॥  

उमाकान्तोऽर्धनारीशो दारुको लाङ्गली तथा ।  
तथा सोमेशशर्माणौ चतुर्विंशत्यमी मताः ॥" (मा।वि। २०।५६)   

इति । अजितेति अपराजितः । अजेत्यनेन त्रयाणामपि सम्बन्धः । तेन   
जयरुद्रो जयकीर्तिर्जयावह इति । तच्छब्देन जयशब्दपरामर्शः ।   
तेन  
जयमूर्तिर्जयोत्साहो जयदो जयवर्धनः इति । सुबलेति अतिबलः ।   
भद्रेति त्रयाणामपि बलशब्देन सम्बन्धः । तेन बलभद्रो   
बलावहश्चेति । तद्वानिति--बलवान् । दातेति बलदाता । ईश इति   
बलेश्वरः । समभद्रेति सर्वतोभद्रः । तन्मूर्तीति भद्रमूर्तिः ।   
शिवद इति शिवप्रदः । भद्राख्य इति भद्रकालः । चेतोऽनुग इति   
मनोऽनुगः । विश्वेति विश्वेश्वरः । श्रुत्यग्न्यरे इति चतुस्त्रिंशदरे ।   
तदुक्तम्--  

"जयश्च विजयश्चैव जयन्तश्चापराजितः ।  
सुजयो जयरुद्रश्च जयकीर्तिर्जयावहः ॥  

जयमूर्तिर्जयोत्साहो जयदो जयवर्धनः ।  
बलश्चातिबलश्चैव बलभद्रो बलप्रदः ॥  

बलावहश्च बलवान्बलदाता बलेश्वरः ।  
नन्दनः सर्वतोभद्रो भद्रमूर्तिः शिवप्रदः ॥  

सुमनाः स्पृहणो दुर्गो भद्रकालो मनोऽनुगः ।  
कौशिकः कालविश्वेशौ सुशिवः कोप एव च ॥  

एते योनिसमुद्भूताश्चतुस्त्रिंशत्प्रकीर्तिताः ॥" (मा।वि। ३।२४)   

इति ॥ अत्रैव मन्त्रविभागमाह--  


जुङ्कारोऽथाग्निपत्नीति षडरे षण्ठवर्जिताः ॥ ३३-१७ ॥  

द्वादशारे तत्सहिताः षोडशारे स्वराः क्रमात् ।  
हलस्तद्द्विगुणेऽष्टारे याद्यं हान्तं तु तन्त्रिके ॥ ३३-१८ ॥  


अग्निपत्नी--स्वाहेति, तेन प्रत्येकमेकैको वर्णः । तत्सहिता इति--  
षण्ठसहिताः । तद्द्वगुणे इति--द्वात्रिंशदरे ॥ १८ ॥  

अत्रैव विशेषमभिधत्ते--  


द्वात्रिंशदरके सान्तं बिन्दुः सर्वेषु मूर्धनि ।  


अनेनैव क्रमेण चक्रान्तराणि अपि कल्पनीयानि--इत्याह--  


एवमन्यान्बहूंश्चक्रभेदानस्मात्प्रकल्पयेत् ॥ ३३-१९ ॥  


अस्मादिति--उक्तात् चक्रभेदात् । अन्यान्बहूनिति--चतुःषष्ट्यादीन् ।   
प्रकल्पयेदित्यनेन एषामवास्तवत्वं प्रकाशितम् ॥ १९ ॥  

वस्तुतो हि चित्प्रकाश एव एकः समस्ति, यस्य   
शक्तितद्व्यपदेशमात्रत्वम्--इत्याह--  


एक एव चिदात्मैष विश्वामर्शनसारकः ।  
शक्तिस्तद्वानतो माता शब्दराशिः प्रकीर्तितौ ॥ ३३-२० ॥  

तयोरेव विभागे तु शक्तितद्वत्प्रकल्पने ।  
शब्दराशिर्मालिनी च क्षोभात्म वपुरीदृशम् ॥ ३३-२१ ॥  


अत इति--शक्तितद्वद्विभागस्य आसूत्रणात् । माता मातृका । तयोरिति --मातृकाशब्दराश्योः । ननु मालिन्याः शक्तित्वे किं निमित्तम्?--  
इत्याशङ्क्य आह--क्षोभात्म वपुरीदृशमिति ॥ २१ ॥  

अनयोरेव एकैकामर्शरूढावियांश्चक्रभेदः--इत्याह--  


तथान्तःस्थपरामर्शभेदने वस्तुतस्त्रिकम् ।  
अनुत्तरेच्छोन्मेषाख्यं यतो विश्वं विमर्शनम् ॥ ३३-२२ ॥  

आनन्देशोर्मियोगे तु तत्षट्कं समुदाहृतम् ।  
अन्तःस्थोष्मसमायोगात्तदष्टकमुदाहृतम् ॥ ३३-२३ ॥  

तदामृतचतुष्कोनभावे द्वादशकं भवेत् ।  
तद्योगे षोडशाख्यं स्यादेवं यावदसङ्ख्यता ॥ ३३-२४ ॥  


तथा शक्तिशक्तिमद्रूपतया अन्तः प्रमात्रैकात्म्येन स्थितस्य   
अहम्परामर्शस्य विभजने सति   

"तदेव त्रितयं प्राहुर्भैरवस्य परं महः ।"  

इत्याद्युक्तनयेन अनुत्तरेच्छोन्मेषाख्यं त्रिकमेव वस्तुतोऽस्ति यत इदं   
सर्वमहमिति पूर्णं विमर्शनं स्यात् । तस्यैव पुनरानन्दादियोगे तत्  
समनन्तरोक्तं षट्कमुदाहृतं येन अयं चक्राणां भेदः ।   
एवमन्तःस्थोष्माख्यं चतुष्कद्वयमधिकृत्य याष्टकं स्यात् येन   
उक्तमष्टारे याद्यमिति । आमृतं चतुष्कं षण्ठचतुष्टयम्, तस्य   
ऊनभावे तद्रहितत्वे सति--इत्यर्थः । तद्योगे इति--  
आमृतचतुष्कसहितत्वे--इत्यर्थः । असङ्ख्यतेति--  
तत्तत्परामर्शसंयोजनवियोजनेन ॥ २४ ॥  

ननु अखण्डैकघनाकारे अत्र कुतस्त्यमानन्त्यम्?--इत्याशङ्क्य आह--  

विश्वमेकपरामर्शसहत्वात्प्रभृति स्फुटम् ।  
अंशांशिकापरामर्शान् पर्यन्ते सहते यतः ॥ ३३-२५ ॥  

अतः पञ्चाशदैकात्म्यं स्वरव्यक्तिविरूपता ।  
वर्गाष्टकं वर्णभेद एकाशीतिकलोदयः ॥ ३३-२६ ॥  

इति प्रदर्शितं पूर्वम् … ।  


विश्वमिति--सर्वम् । पञ्चाशदैकात्म्यमिति--अहम्परामर्शरूपत्वम् ।   
व्यक्तिः व्यञ्जनम् । कलेति--अर्धमात्राणाम् । पूर्वमिति--  
तृतीयषष्ठाह्निकादौ ॥  

ननु   

"एकमात्रो भवेद्ध्रस्वो द्विमात्रो दीर्घ उच्यते ।  
त्रिमात्रस्तु प्लुतो ज्ञेयो व्यञ्जनं त्वर्धमात्रिकम् ॥"  

इत्युक्त्या व्यञ्जनानामर्धमात्रासहत्वं वक्तुं युज्यते, स्वराणां   
पुनरेकमात्रानुरूपतया नैवमिति कथमेकाशीतिकलोदयः ?--  
इत्याशङ्क्य आह--  


 …ऽर्धमात्रासहत्वतः ।  
स्वरार्धमप्यस्ति यतः स्वरितस्यार्धमात्रकम् ॥ ३३-२७ ॥  

तस्यादित उदात्तं तत्कथितं पदवेदिना ।  


इह अर्धमात्रासहत्वतः स्वराणामपि अर्धमात्रिकत्वं यतः   
पाणिनिना शमाहारः स्वरितः" (१।२।३१)   

इति उदात्तसमुदायात्मा स्वरित इति सूत्रिते   

"तस्यादित उदात्तमर्धह्रस्वम्" (१।२।३२)   

इति प्रथमोदात्तभागगतह्रस्वार्धमात्रिकत्वमपि सूत्रितम् ॥  

प्रकृतमेव उपसंहरति--  


इत्थं संविदियं याज्यस्वरूपामर्शरूपिणी ॥ ३३-२८ ॥  

अभिन्नं संविदश्चैतच्चक्राणां चक्रवालकम् ।  
स्वाम्यावरणभेदेन बहुधा तत्प्रयोजयेत् ॥ ३३-२९ ॥  


तदिति चक्रचक्रवालकम् ॥२९ ॥  

ननु स्वामिनोऽपि को भेदः ?--इत्याशङ्क्य आह--  


परापरा परा चान्या सृष्टिस्थितितिरोधयः ।  
मातृसद्भावरूपा तु तुर्या विश्रान्तिरुच्यते ॥ ३३-३० ॥  


अन्येति--अपरा । तिरोधिः संहारः ॥ ३० ॥  

ननु यदि तुर्यमेव विश्रान्तिस्थानं तत् कथं तत् विभज्य न उक्तम्?--  
इत्याशङ्क्य आह--   


तच्च प्रकाशं वक्त्रस्थं सूचितं तु पदे पदे ।  


अत्रैव विश्रान्तिः कार्या--इत्याह--  


तुर्ये विश्रान्तिराधेया मातृसद्भावसारिणि ॥ ३३-३१ ॥  


अत्र च विश्रान्त्या किं स्यात्?--इत्याशङ्क्य आह--  


तथास्य विश्वमाभाति स्वात्मतन्मयतां गतम् ।  


आह्निकार्थमेव अर्धेन उपसंहरति--  


इत्येष शास्त्रार्थस्योक्त एकीकारो गुरूदितः ॥ ३३-३२ ॥  


इति श्रीमदाचार्याभिनवगुप्तपादविरचिते श्रीतन्त्रालोके   
एकीकारप्रकाशनं नाम त्रयस्त्रिंशमाह्निकम् ॥ ३३ ॥  

इति शिवम् ॥ ३२ ॥  

परसंविदद्वयात्मकतत्तच्चक्रानुसन्धिबन्धुरितः ।  
एतज्जयरथनामा व्यवृणोदिदमाह्निकं त्रयस्त्रिंशम् ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
एकीकारप्रकाशनं नाम त्रयंस्त्रशमाह्निकं समाप्तम् ॥ ३३ ॥  

