+++
title = "२२"

+++



द्वाविंशमाह्निकम्  


" विवेकः "   


दुर्वृत्तजनकुसंस्कृतिसंहरणव्यावृतास्यतां दधतम् ।  
देवममन्दं वन्दे वन्दनमानन्दनं जगताम् ॥ १ ॥  

इदानीं द्वितीयार्धेन लिङ्गोद्धारदीक्षां वक्तुमाह--  


लिङ्गोद्धाराख्यामथ वच्मः शिवशासनैकनिर्दिष्टाम् ॥ २२-१ ॥  


एकेति--यदुक्तं प्राक्--   

"अत एवेह शास्त्रेषु शैवेष्वेव निरूप्यते ।  
शास्त्रान्तरार्थानाश्वस्तान्प्रति सांस्कारिको विधिः ॥  

अतश्चात्युत्तमं शैवं योऽन्यत्र पतितः स हि ।  
इहानुग्राह्य ऊर्ध्वोर्ध्वं नेतस्तु पतितः क्वचित् ॥  

अत एव हि सर्वर्ज्ञैब्रह्मविष्ण्वादिभिर्निजे ।  
न शासने समाम्नातं लिङ्गोद्धारादि किञ्चन ॥" (१३।३५९)   

इति ॥१ ॥  

ननु इयमस्मच्छास्त्रे दीक्षा किमुक्ता न वा ?--इत्याशङ्क्याह--  


उक्तं श्रीमालिनीतन्त्रे किल पार्थिवधारणाम् ।  
उक्त्वा यो योजितो यत्र स तस्मान्न निवर्तते ॥ २२-२ ॥  

योग्यतावशसञ्जाता यस्य यत्रैव शासना ।  
स तत्रैव नियोक्तव्यो दीक्षाकाले ततस्त्वसौ ॥ २२-३ ॥  

फलं सर्वं समासाद्य शिवे युक्तोऽपवृज्यते ।  
अयुक्तोऽप्यूर्ध्वसंशुद्धिं सम्प्राप्य भुवनेशतः ॥ २२-४ ॥  

शुद्धः शिवत्वमायाति दग्धसंसारबन्धनः ।  
उक्त्वा पुन्धारणां चोक्तमेतद्वैदान्तिकं मया ॥ २२-५ ॥  

कपिलाय पुरा प्रोक्तं प्रथमे पटले तथा ।  
अनेन क्रमयोगेन सम्प्राप्तः परमं पदम् ॥ २२-६ ॥  

न भूयः पशुतामेति शुद्धे स्वात्मनि तिष्ठति ।  


वैदान्तिकमिति--विज्ञानम् ॥  

ननु इह लिङ्गोद्धारदीक्षावचने सन्दिहानं प्रति सागरं   
तर्तुकामस्य हिमवद्ववर्णनं किमिदमुच्यते ?--इत्याशङ्क्याह--  


अतो हि ध्वन्यतेऽर्थोऽयं शिवतत्त्वाधरेष्वपि ॥ २२-७ ॥  

तत्त्वेषु योजितस्यास्ति पुनरुद्धरणीयता ।  
समस्तशास्त्रकथितवस्तुवैविक्त्यदायिनः ॥ २२-८ ॥  

शिवागमस्य सर्वेभ्योऽप्यागमेभ्यो विशिष्टता ।  
शिवज्ञानेन च विना भूयोऽपि पशुतोद्भवः ॥ २२-९ ॥  


अत इति--वाक्यत्रयात् । अधरेष्विति, तत्त्वेष्विति--मायादशायामपि--  
इत्यर्थः । एवमधरदर्शनस्थोऽपि आयातशक्तिपातः   
शैवागमप्रक्रियया भुवनेशादिवत् गुरुणा पुनरुद्धरणीय एव--इति   
कटाक्षितम् । तत्र च लिङ्गोद्धारदीक्षैव उपायः--इति सर्वत्रोक्तम् ।   
समस्तानि शास्त्राणि कापिलादीनि, तत्र कथितं वस्तु   
प्रकृतिपुरुषविवेकादि, एवमपि एषां न मायातो मुक्तिरिति   
तदुक्तवस्तुवैविक्त्यदायित्वात् सर्वागमेभ्यः शैवागमस्यैव   
प्राधान्यम्, अतश्च तत एव साक्षात्परपदप्राप्तिः ।   
दर्शनान्तरप्राप्तानां हि पुनरपि अधरपदप्राप्तिरेव--इत्युक्तं प्राग्   
बहुशः ॥ ९ ॥  

तत्र च इयानपेक्षणीयः क्रमः--इत्याह--  


क्रमश्च शक्तिसम्पातो मलहानिर्यियासुता ।  
दीक्षा बोधो हेयहानिरुपादेयलयात्मता ॥ २२-१० ॥  

भोग्यत्वपाशवत्यागः पतिकर्तृत्वसङ्क्षयः ।  
स्वात्मस्थितिश्चेत्येवं हि दर्शनान्तरसंस्थितेः ॥ २२-११ ॥  

प्रोक्तमुद्धरणीयत्वं शिवशक्तीरितस्य हि ।  


यियासुतेति--गुरुं प्रति । बोध इति--दीक्षानन्तरं   
श्रवणादावधिकारात् । हेयेति--मलकर्मादेः । उपादेयलयात्मतेति--  
शिवशक्त्याद्येकविश्रान्तिमयत्वम्--इत्यर्थः । पाशवम् आणवं मलम् ।   
कर्तृत्वेति--संसारं प्रति पेर्रणात्मकम् ॥  

एवमस्य आयातशक्तिपातस्य किं कार्यम्?--इत्याशङ्क्याह--  


अथ वैष्णवबौद्धादितन्त्रान्ताधरवर्तिनाम् ॥ २२-१२ ॥  

यदा शिवार्करश्म्योघैर्विकासि हृदयाम्बुजम् ।  
लिङ्गोद्धृतिस्तदा पूर्वं दीक्षाकर्म ततः परम् ॥ २२-१३ ॥  

प्राग्लिङ्गान्तरसंस्थोऽपि दीक्षातः शिवतां व्रजेत् ।  


अन्तः सिद्धान्तः । उक्तं हि प्राक्--  

स्वातन्त्र्यात्तु महेशस्य तेऽपि चेच्छिवतोन्मुखाः ।  
द्विगुणा संस्क्रियास्त्येषां लिङ्गोद्धृत्याथ दीक्षया ॥  

दुष्टाधिवासविगमे पुष्पैः कुम्भोऽधिवास्यते ।  
द्विगुणोऽस्य स संस्कारो नेत्थं शुद्धे घटे विधिः ॥" (१३।२८३)   

इति ॥   

तत्र लिङ्गोद्धृतौ तावदितिकर्तव्यतामाह--  


तत्रोपवास्य तं चान्यदिने साधारमन्त्रतः ॥ २२-१४ ॥  

स्थण्डिले पूजयित्वेशं श्रावयेत्तस्य वर्तनीम् ।  
एष प्रागभवल्लिङ्गी चोदितस्त्वधुना त्वया ॥ २२-१५ ॥  

प्रसन्नेन तदेतस्मै कुरु सम्यगनुग्रहम् ।  
स्वलिङ्गत्यागशङ्कोत्थं प्रायश्चित्तं च मास्य भूत् ॥ २२-१६ ॥  

अचिरात्त्वन्मयीभूय भोगं मोक्षं प्रपद्यताम् ।  
एवमस्त्वित्यथाज्ञां च गृहीत्वा व्रतमस्य तत् ॥ २२-१७ ॥  

अपास्याम्भसि निक्षिप्य स्नपयेदनुरूपतः ।  
स्नातं सम्प्रोक्षयेदर्घपात्राम्भोभिरनन्तरम् ॥ २२-१८ ॥  

पञ्चगव्यं दन्तकाष्ठं ततस्तस्मै समर्पयेत् ।  
ततस्तं बद्धनेत्रं च प्रवेश्य प्रणिपातयेत् ॥ २२-१९ ॥  


वर्तनी वृत्तम् । एवमस्त्वित्येनेन श्रावणार्थ एव अभ्यनुज्ञातः ।   
स्नपयेदिति--तद्व्रतदोषनिवृत्त्यर्थम् । अनुरूपत इति--  
दित्सितदर्शनौचित्येन--इत्यर्थः ॥१९ ॥  

ननु इह के नाम साधारणा मन्त्राः, यन्मध्यादपि एकतमेन ईशं   
पूजयेत् ?--इत्याशङ्क्याह--   


प्रणवो मातृका माया व्योमव्यापी षडक्षरः ।  
बहुरूपोऽथ नेत्राख्यः सप्त साधारणा अमी ॥ २२-२० ॥  

तेषां मध्यादेकतमं मन्त्रमस्मै समर्पयेत् ।  
सोऽप्यहोरात्रमेवैनं जपेदल्पभुगप्यभुक् ॥ २२-२१ ॥  

मन्त्रमस्मै समर्प्याथ साधारविधिसंस्कृते ।  
वह्नौ तर्पिततन्मन्त्रे व्रतशुद्धिं समाचरेत् ॥ २२-२२ ॥  


एनमिति--साधारणमेकतमं मन्त्रम् । अल्पभुगिति--अभुगिति च   
सामर्थ्यानुसारम् ॥ २०-२२ ॥   

एवमस्य शोधनं कृत्वा पातकच्युतिमभिधातुमाह--  


पूजितेनैव मन्त्रेण कृत्वा नामास्य सम्पुटम् ।  
प्रायश्चित्तं शोधयामि फट्स्वाहेत्यूहयोगतः ॥ २२-२३ ॥  

शतं सहस्रं वा हुत्वा पुनः पूर्णाहुतिं तथा ।  
प्रयोगाद्वौषडन्तां च क्षिप्त्वाहूय व्रतेश्वरम् ॥ २२-२४ ॥  

तारो व्रतेश्वरायेति नमश्चेत्येनमर्चयेत् ।  
श्रावयेच्च त्वया नास्य कार्यं किञ्चिच्छिवाज्ञया ॥ २२-२५ ॥  

ततो व्रतेश्वरस्तर्प्यः स्वाहान्तेन ततश्च सः ।  
क्षमयित्वा विसृज्यः स्यात्ततोऽग्नेश्च विसर्जनम् ॥ २२-२६ ॥  

तच्छ्रवणं च देवाय क्षमस्वेति विसर्जनम् ।  


तारः प्रणवः । एनमिति--व्रतेश्वरम् ॥  

एवं लिङ्गोद्धृतिमभिधाय दीक्षाकर्म अभिधत्ते--  


ततस्तृतीयदिवसे प्राग्वत्सर्वो विधिः स्मृतः ॥ २२-२७ ॥  

अधिवासादिकः स्वेष्टदीक्षाकर्मावसानकः ।  


प्रथमे दिने हि अस्य उपवासः, द्वितीये लिङ्गोद्धार इत्यक्तम्--तृतीय   
इति ॥  

ननु स्वेष्टा चेदस्य दीक्षा कार्या, तत्किमयमपि सर्वदीक्षाणामेव   
पात्रम्?--इत्याशङ्क्याह--  


प्राग्लिङ्गिनां मोक्षदीक्षा साधिकारविवर्जिता ॥ २२-२८ ॥  

साधकाचार्यतामार्गे न योग्यास्ते पुनर्भुवः ।  
पुनर्भुवोऽपि ज्ञानेद्धा भवन्ति गुरुतास्पदम् ॥ २२-२९ ॥  

मोक्षायैव न भोगाय भोगायाप्यभ्युपायतः ।  
इत्युक्तवान्स्वपद्धत्यामीशानशिवदैशिकः ॥ २२-३० ॥  

श्रीदेव्या यामलीयोक्तितत्त्वसम्यक्प्रवेदकः ।  


अत्र अयोग्यत्वे पुनर्भवत्वं हेतुः । यदुक्तम्--  

न ते मनुप्रयोक्तारः पुनर्भवतया स्थिताः ।"   

इति । ते च   

"पुनर्भूश्चान्यलिङ्गो यः पुनः शैवे प्रतिष्ठितः ।" (२३।१०)   

इति । लक्षयिष्यमाणाः । ज्ञानेद्धा इति--  
पराद्वयज्ञानोद्दीपितात्मनां कुत्र नाम नाधिकारो भवेत्--इति   
भावः । अभ्युपायत इति--भोगोपायभूतशास्त्रप्रक्रियाद्यनुसारेण--  
इत्यर्थः । न च एतदनेन निर्मूलमेवोक्तम्--इत्याह--श्रीदेव्या इत्यादि ॥  

एवंसंस्कृतस्यास्योपदेष्टव्यम्--इत्याह--  


गुर्वन्तस्याप्यधोदृष्टिशायिनः संस्क्रियामिमाम् ॥ २२-३१ ॥  

कृत्वा रहस्यं कथयेन्नान्यथा कामिके किल ।  


कामिकाग्रन्थमेव पठति--  


अन्यतन्त्राभिषिक्तेऽपि रहस्यं न प्रकाशयेत् ॥ २२-३२ ॥  


न केवलमेवमधरदर्शनस्थस्यैव कार्यं यावत् स्वदर्शनस्थस्यापि--  
इत्याह--  


स्वतन्त्रस्थोऽपि गुर्वन्तो गुरुमज्ञमुपाश्रितः ।  
तत्र पश्चादनाश्वस्तस्तत्रापि विधिमाचरेत् ॥ २२-३३ ॥  


अत्रेति--अज्ञे गुरौ ॥३३ ॥  

नन्वस्य अज्ञगुर्वाश्रयणात् गुणः कश्चिन्मा भूत्, दोषः कुतस्त्यो   
येन लिङ्गोद्धृतिरपि स्यात्?--इत्याशङ्क्याह--   


अज्ञाचार्यमुखायातं निर्वीर्यं मन्त्रमेष यत् ।  
जप्तवान्स गुरुश्चात्र नाधिकार्युक्तदूषणात् ॥ २२-३४ ॥  

ततोऽस्य शुद्धिं प्राक्कृत्वा ततो दीक्षां समाचरेत् ।  


चो ह्यर्थे । उक्तदूषणादिति--अज्ञत्वलक्षणात् ॥  

एवमेतद्दर्शनैक्येनाभिधाय, तद्भेदेनाप्याह--  


अधोदर्शनसंस्थेन गुरुणा दीक्षितः पुरा ॥ २२-३५ ॥  

तीव्रशक्तिवशात्पश्चाद्यदा गच्छेत्स सद्गुरुम् ।  
तदाप्यस्य शिशोरेवं शुद्धिं कृत्वा स सद्गुरुः ॥ २२-३६ ॥  

दीक्षादिकर्म निखिलं कुर्यादुक्तविधानतः ।  


अधोदर्शनसंस्थेनेति--यथा सैद्धान्तिकेन भैरवस्रोतसि ॥  

ननु एषां   

"ते दीक्षायां न मीमांस्या ज्ञानकाले विचारयेत् ।" (२३।२१)  

इत्यादिवक्ष्यमाणनीत्या दीक्षा तावदेवमेव क्रियताम्, उपदेशस्तु   
अविचार्यैव कथं कार्यः ?--इत्याशङ्क्याह--  


प्राप्तोऽपि सद्गुरुर्योग्यभावमस्य न वेत्ति चेत् ॥ २२-३७ ॥  

विज्ञानदाने तच्छिष्यो योग्यतां दर्शयेन्निजाम् ।  
सर्वथा त्वब्रुवन्नेष बुर्वाणो वा विपर्ययम् ॥ २२-३८ ॥  

अज्ञो वस्तुत एवेति तत्त्यक्त्वेत्थं विधिं चरेत् ।  


अब्रुवन्निति--आत्मनि योग्यतादर्शनानुगुणम् । विपर्ययमिति--  
यदयोग्यताज्ञापनाय पर्यवस्यति--इत्यर्थः । वस्तुत एवेति--न तु   
विलयशक्त्याद्याघ्रतत्वात् । तदिति--योग्यभावावेदनम् । ननु मा   
भूदस्य योग्यभावदर्शनं प्रत्युत अयोग्यतापि दृश्यते इति   
तिरोहितप्रायस्य अस्य कथमुक्तो विधिः कार्यः ?--इत्याशङ्क्याह--  


न तिरोभावशङ्कात्र कर्तव्या बुद्धिशालिना ॥ २२-३९ ॥  

अधःस्पृक्त्वं तिरोभूतिर्नोर्ध्वोपायविवेचनम् ।  


तिरोभूतत्वे हि अस्य ऊर्ध्वोपायविवेके स्पृहैव न भवेत्--इतिभावः ॥  

एतदेव प्रपञ्चयति--  


सिद्धान्ते दीक्षितास्तन्त्रे दशाष्टादशभेदिनि ॥ २२-४० ॥  

भैरवीये चतुःषष्टौ तान्पशून्दीक्षयेत् त्रिके ।  
सिद्धवीरावलीसारे भैरवीये कुलेऽपि च ॥ २२-४१ ॥  

पञ्चदीक्षाक्रमोपात्ता दीक्षानुत्तरसञ्ज्ञिता ।  


एतच्च त्रयोदशाह्निक एव विचारितमिति तत एव अवधार्यम् ॥  

एतदेव प्रकृते विश्रमयति--  


तेन सर्वोऽधरस्थोऽपि लिङ्गोद्धृत्यानुगृह्यते ॥ २२-४२ ॥  


न केवलमयोग्ये गुरौ गुर्वन्तरमाश्रयेत्, यावद्योग्येऽपि--इत्याह--  


योऽपि हृत्स्थमहेशानचोदनातः सुविस्तृतम् ।  
शास्त्रज्ञानं समन्विच्छेत्सोऽपि यायाद् बहून् गुरून् ॥ २२-४३ ॥  

तद्दीक्षाश्चापि गृह्णीयादभिषेचनपश्चिमाः ।  
ज्ञानोपोद्वलिकास्ता हि तत्तज्ज्ञानवता कृताः ॥ २२-४४ ॥  


ननु गुरुपरित्यागे   

"गुरोरवज्ञया मृत्युर्दारिद्र्यं मन्त्रवज्ञया ।  
गुरुमन्त्रपरित्यागात्सिद्धोऽपि नरकं व्रजेत् ॥"  

इत्यादिदृष्ट्या प्रत्यवाय आम्नातः, तत्कथमेवमुक्तम्?--इत्याशङ्कां   
गर्भीकृत्य आगममेव संवादयति--   


उक्तं च श्रीमते शास्त्रे तत्र तत्र च भूयसा ।  
आमोदार्थी यथा भृङ्गः पुष्पात्पुष्पान्तरं व्रजेत् ॥ २२-४५ ॥  

विज्ञानार्थी तथा शिष्यो गुरोर्गुर्वन्तरं त्विति ।  


अत्र च इयान् विशेषो यत् पूर्वगुर्वाज्ञया गुर्वन्तरं व्रजेदिति ।   
तदुक्तम्--  

"किन्तु गुर्वाज्ञया गच्छेत्तं गुरुं न परित्यजेत् ।  
न सिद्धिस्तद्गुरुत्यागात्कोटिजापाद्भवेदपि ॥"   

इति ॥  

ननु एषां गुरूणां मध्ये भूयसा किमेवं कस्यचित्   
कश्चिद्विशेषोऽस्ति न वा ?--इत्याशङ्क्याह--   


गुरूणां भूयसां मध्ये यतो विज्ञानमुत्तमम् ॥ २२-४६ ॥  

प्राप्तं सोऽस्य गुरुर्दीक्षा नात्र मुख्या हि संविदि ।  


अत्र संविदीति--सामानाधिकरण्यम् ॥  

एतदाराधनपरेणैव च अनेन भाव्यम्--इत्याह--  


सर्वज्ञाननिधानं तु गुरुं सम्प्राप्य सुस्थितः ॥ २२-४७ ॥  

तमेवाराधयेद्धीमांस्तत्तज्जिज्ञासनोन्मुखः ।  


इयता च गुर्वन्तरगमने शङ्कोच्छेदः कटाक्षीकृतः ॥  

अथ प्रथमार्धेन प्रकृतार्थगर्भीकारेण   
प्रकरणार्थमुपसंहरति--  


इति दीक्षाविधिः प्रोक्तो लिङ्गोद्धरणपश्चिमः ॥ २२-४८ ॥  


इति श्रीमदाचार्याभिनवगुप्तपादविरचिते श्रीतन्त्रालोके   
लिङ्गोद्धारप्रकाशनं नाम द्वाविंशमाह्निकम् ॥ २२ ॥  


इति शिवम् ॥ ४८ ॥  


अधराधरपरदर्शननिराकृतिस्वावमर्शसामर्शः ।  
द्वाविंशमाह्निकमिदं निरणैषीज्जयरथाभिख्यः ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते   
श्रीतन्त्रालोके श्रीजयरथविरचितविवेकाभिख्यव्याख्योपेते   
लिङ्गोद्धारप्रकाशनं नाम द्वाविंशमाह्निकं समाप्तम् ॥ २२ ॥  


