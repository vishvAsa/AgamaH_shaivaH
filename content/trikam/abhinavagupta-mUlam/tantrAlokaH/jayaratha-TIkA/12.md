+++
title = "१२"

+++



द्वादशमाह्निकम्  


" विवेक "   


अमृतात्मकार्धचन्द्रप्रगुणाभरणोऽर्ध्वमण्डलं निखिलम् ।  
विश्रमयन्निजसंविदि जयदोऽस्तु सतां सदा जयदः ॥  

अथ द्वितीयार्धेनाध्वोपयोगं प्रकाशयितुमाह --   


अथाध्वनोऽस्य प्रकृत उपयोगः प्रकाश्यते ॥ १२-१ ॥  


प्रकृत इति यागादौ ॥ १ ॥  


तदेवाह ↓   


इत्थमध्वा समस्तोऽयं यथा संविदि संस्थितः ।  
तद्द्वारा शून्यधीप्राणनाडीचक्रतनुष्वथो ॥ १२-२ ॥  

बहिश्च लिङ्गमूर्त्यग्निस्थण्डिलादिषु सर्वतः ।  
तथा स्थितः समस्तश्च व्यस्तश्चैष क्रमाक्रमात् ॥ १२-३ ॥  


तद्द्वारेति संविद्द्वारेण, तत्सृष्टा एव शून्यादयः । यदुक्तं प्राक्   -   

संविद्द्वारेण तत्सृष्टे शून्ये धियि मरुत्सु च ।  
नाडीचक्रानुचक्रेषु बहिर्देहेऽध्वसंस्थितिः ॥" (तम्। ८।४)   

इति । बहिरिति शून्यादिप्रमातुः, मूर्तिः शिष्यात्मा, आदिशब्दात्   
कुम्भादौ । तदुक्तम् --   

"कुम्भमण्डलवह्निस्थश्चाध्वात्मस्थः शिशोश्च यः ।  
सूत्रस्थश्चापि चैकत्र अध्वसन्धिः प्रकीर्तितः ॥"   

इति । समस्त इति षड्विधोऽपि, व्यस्त इति शोध्यत्वेनाभिमतः   
कलाद्यन्यतमः, क्रमाक्रमादिति क्रमः स्थूलसूक्ष्मपरात्मा, अक्रम   
एकप्रघट्टकात्मा ॥ ३ ॥  

नन्वेवमवस्थानेनास्य किं प्रयोजनम्? -- इत्याशङ्क्याह --   


आसंवित्तत्त्वमाबाह्यं योऽयमध्वा व्यवस्थितः ।  
तत्र तत्रोचितं रूपं स्वं स्वातन्त्र्येण भासयेत् ॥ १२-४ ॥  


संवित्तत्त्वादारभ्य बाह्यपर्यन्तं योऽयं षड्विधोऽप्यध्वा   
संस्थितस्तत्र तत्र भुवनपदाद्यात्मन्यध्वनि स्वं सङ्कुचितमात्मानं   
स्वातन्त्र्येण "अहमेव परो हंसः" (स्व। ४।३९५) इत्याद्यात्मना   
स्वविमर्शेनोचितमसङ्कुचितं परशिवात्मकं रूपम् भासयेत् तन्मयं   
सम्पादयेत् -- इत्यर्थः । तदुक्तम् ↓   

"अस्य विश्वस्य सर्वस्य पर्यन्तेषु समन्ततः ।  
अध्वप्रक्रियया तत्त्वं शैवं ध्यात्वा महोदयः ॥" (वि। भै। ५७ श्लो।)   

इति । अनेन चानुजोद्देशोद्दिष्टमभेदभावनाख्यमपि प्रमेयमासूत्रितम् ॥   
४ ॥  

ननु सङ्कुचितस्यापि देहादिप्रमातुः कथमेवं भायात् ? --   
इत्याशङ्क्याह --   


सर्वं सर्वत्र रूपं च तस्यापि न न भासते ।  
नह्यवच्छेदितां क्वापि स्वप्नेऽपि विषहामहे ॥ १२-५ ॥  

अवच्छेदितामिति सङ्कुचितात्मतामिति ।  


यदाहुः --    

"प्रदेशोऽपि ब्रह्मणः सार्वरूप्यमनतिक्रान्तश्चाविकल्प्यश्च ।"  

इति ॥ ५ ॥   

नन्वेवमवभासनेन कोऽर्थः? -- इत्याशङ्क्याह --   


एवं विश्वाध्वसम्पूर्णं कालव्यापारचित्रितम् ।  
देशकालमयस्पन्दसद्म देहं विलोकयेत् ॥ १२-६ ॥  


ततश्च किम्? -- इत्याशङ्क्याह --   


तथा विलोक्यमानोऽसौ विश्वान्तर्देवतामयः ।  
ध्येयः पूज्यश्च तर्प्यश्च तदाविष्टो विमुच्यते ॥ १२-७ ॥  


न केवलं देहादावेवम्भावनेनैतत्स्याद्यावद् बहिरपि, -- इत्याह ↓   


इत्थं घटं पटं लिङ्गं स्थण्डिलं पुस्तकं जलम् ।  
यद्वा किञ्चित् क्वचित्पश्येत्तत्र तन्मयतां व्रजेत् ॥ १२-८ ॥  


ननु संविन्मयतापत्तावर्चनादि सर्वत्र निमित्तमुक्तमिह पुनः   
किमेतदुच्यते? -- इत्याशङ्क्याह --   


तत्रार्पणं हि वस्तूनामभेदेनार्चनं मतम् ।  
तथा सम्पूर्णरूपत्वानुसन्धिर्ध्यानमुच्यते ॥ १२-९ ॥  

सम्पूर्णत्वानुसन्धानमकम्पं दार्ढ्यमानयन् ।  
तथान्तर्जल्पयोगेन विमृशञ्जपभाजनम् ॥ १२-१० ॥  

तत्रार्पितानां भावानां स्वकभेदविलापनम् ।  
कुर्वंस्तद्रश्मिसद्भावं दद्याद्धोमक्रियापरः ॥ १२-११ ॥  


दार्ढ्यमिति साक्षात्कारपर्यन्तम् । तथेति अनुसन्धानदार्ढ्येन ।   
दद्यादिति तद्रश्मिरूपतया चकास्यात् -- इत्यर्थः । अयमेव होम उच्यते   
इत्युक्तम् -- "होमक्रियापरः" इति ॥ ११ ॥  

नन्वेवमनुतिष्ठतः किं स्यात् -- इत्याशङ्क्याह --   


तथैवङ्कुर्वतः सर्वं समभावेन पश्यतः ।  
निष्कम्पता व्रतं शुद्धं साम्यं नन्दिशिखोदितम् ॥ १२-१२ ॥  


सर्वं हेयोपादेयाद्यात्मकम् । तदुक्तं तत्र --   

शर्वत्र समता ह्यत्र व्रते देवि विधीयते ।  
न कषायैर्व्रती भिक्षुर्न मौनी संयतो भवेत् ॥  

यावन्न परमेशानो विज्ञातः सर्वगः शिवः ।  
तस्मादन्तर्मुखो नित्यं साधनातत्परो व्रती ॥  

सर्वभूतान्तरस्थायी यस्मादेकः शिवः प्रिये ।  
तस्मात्समत्वं मूलं तु व्रतानां परमं व्रतम् ॥  

येऽन्ये केचिद् व्रता भद्रे तेऽङ्गभावं व्रजन्त्यतः ।  
अङ्ग्यसौ कथितो देवि व्रतानां परमो व्रतः ॥"   

इति ॥ १२ ॥  

अयमेव च परः समाधिः -- इत्याह --   


तथार्चनजपध्यानहोमव्रतविधिक्रमात् ।  
परिपूर्णं स्थितिं प्राहुः समाधिं गुरवः पुरा ॥ १३ ॥  


पुरागुरवः पूर्वगुरवः श्रीकण्ठाद्याः । यदाहुः --   

श्वपरस्थेषु भूतेषु जगत्यस्मिन्समानधीः ।  
शिवोऽहमद्वितीयोऽहं स समाधिः परः स्मृतः ॥" (ने। त। ८।१८)   

इति ॥ १३ ॥  

नन्वेवंविधे त्वर्चनादौ किं बाह्यं किञ्चिदपेक्षणीयं न वा ? --   
इत्याशङ्क्याह --   


अत्र पूजाजपाद्येषु बहिरन्तर्द्वयस्थितौ ।  
द्रव्यौघे न विधिः कोऽपि न कापि प्रतिषिद्धता ॥ १२-१४ ॥  


बहिःस्थितौ द्रव्यौघे मद्यादौ, अन्तःस्थितौ नालाज्यादौ ॥ १४ ॥  

नन्वत्र कस्मादुपेक्षणीयत्वम् ? -- इत्याशङ्क्याह --   


कल्पनाशुद्धिसन्ध्यादेर्नोपयोगोऽत्र कश्चन ।  


नन्वत्र किं प्रमाणम् ? -- इत्याशङ्क्याह --   


उक्तं श्रीत्रिकसूत्रे च जायते यजनं प्रति ॥ १२-१५ ॥  

अविधिज्ञो विधिज्ञश्चेत्येवमादि सुविस्तरम् ।  


श्रीत्रिकसूत्र इति त्रिकप्रमेयसूचिकायां श्रीपरात्रीशिकायाम् --   
इत्यर्थः । तथा च तत्र --   

"अविधिज्ञो विधानज्ञो जायते यजनं प्रति ।" (परात्री। २० श्लो।)  

इत्यादि बहूक्तम् । एतच्च प्रागेवोक्तमिति न पुनरायस्तमिह ॥ १५ ॥  

ननु एवमप्यत्र   

नित्योदिता पराशक्तिर्यद्यप्येषा तथापि च ।  
बाह्यचर्याविहीनस्य दुर्लभा कौलिकी स्थितिः ॥"  

इत्यादिना बाह्योपयोगः कथञ्चिदाम्नातः, इति किमेतदुक्तम्? --   
इत्याशङ्क्याह --   


यदा यथा येन यत्र स्वा संवित्तिः प्रसीदति ॥ १२-१६ ॥  

तदा तथा तेन तत्र तत्तद्भोग्यं विधिश्च सः ।  


एतच्च सर्वमेवात्र विहितम् -- इत्याह --   


लौकिकालौकिकं सर्वं तेनात्र विनियोजयेत् ॥ १२-१७ ॥  

निष्कम्पत्वे सकम्पस्तु कम्पं निर्ह्रासयेद् बलात् ।  


निष्कम्पत्व इति निर्विकल्पकत्वे -- इत्यर्थः । कम्पं शङ्कादिरूपम् ।   
बलान्निर्ह्रासयेत् तत्रैव यत्नपरो भवेत् -- इत्यर्थः ॥ १७ ॥  

तदाह ↓   


यथा येनाभ्युपायेन क्रमादक्रमतोऽपि वा ॥ १२-१८ ॥  

विचिकित्सा गलत्यन्तस्तथाऽसौ यत्नवान्भवेत् ।  


विचिकित्सेति शङ्का, अनेन च कम्पह्रासाख्यमपि प्रमेयमुक्तम् ॥  

अतश्च किम्? -- इत्याह ↓   


धीकर्माक्षगता देवीर्निषिद्धैरेव तर्पयेत् ॥ १२-१९ ॥  


निषिद्धैरिति "यद्द्रव्यं लोकविद्विष्टम्" इत्यादिनाऽऽम्नातैः ॥ १९ ॥  

नन्वेवं निषिद्धाचरणे किं प्रमाणम् ? -- इत्याशङ्क्याह --   


वीरव्रतं चाभिनन्देदिति भर्गशिखावचः ।  


तदुक्तं तत्र ↓   

"वीरव्रतं चाभिनन्देद्यथायोगं तथाभ्यसेत् ।"   

इति ॥  

ननु   

शङ्कादिभिः किं कृतं यदेवं तन्निर्ह्रासे यत्नः ? -- इत्याशङ्क्याह   -   


तथाहि शङ्का मालिन्यं ग्लानिः सङ्कोच इत्यदः ॥ १२-२० ॥  

संसारकारागारान्तः स्थूलस्थूणा घटायते ।  


मालिन्यमाणवमलात्मकमज्ञानम् । ग्लानिस्तदुत्थोऽनुत्साहः । यदुक्तम् --   

"ग्लानिर्विलुण्ठिका देहे तस्याश्चाज्ञानतः सृतिः ।" (स्प। ३।८)   

इति । सङ्कोचो देहादिप्रमातृतापारिमित्यम्, स्थूणाशब्देन चात्र   
हडिर्लक्ष्यते ॥ २० ॥  

नन्वस्त्येव दुरुन्मूलं शङ्काया बीजं यदिदं कार्यमिदं नेति,   
तत्कथं तन्निर्ह्रासे यत्नवता भाव्यम्? -- इत्याशङ्क्याह --   


मन्त्रा वर्णस्वभावा ये द्रव्यं यत्पाञ्चभौतिकम् ॥ १२-२१ ॥  

यच्चिदात्म प्राणिजातं तत्र कः सङ्करः कथम् ।  


सङ्करो हि भिन्नस्वभावानां भवति न च मन्त्रादीनां   
कश्चित्स्वभावः -- इत्युक्तं वर्णस्वभावा इति पाञ्चभौतिकमिति   
चिदात्मेति च । एतच्च प्रागेव निषेधविधितुल्यत्वाभिधानसमये   
निरूपितमित्य(ति त)त एवावधार्यम् ॥ २१ ॥  

एवमस्या निमित्ताभावात् सम्भव एव नास्ति -- इत्याह --   


सङ्कराभावतः केयं शङ्का तस्यामपि स्फुटम् ॥ १२-२२ ॥  

न शङ्केत तथा शङ्का विलीयेतावहेलया ।  


सङ्करशब्दोऽत्र सङ्कीर्यमाणयोः कार्याकार्ययोरुपलक्षणम् ।   
केयमिति न काचित् -- इत्यर्थः । एवं निर्हेतुकत्वेऽपि अस्यां   
प्रमादादुल्लसन्त्यां न विचिकित्सितव्यम् -- इत्याह -- "तस्यामपि न   
शङ्केत" इति । तथा च सुखमेव तन्निरासः सिद्ध्येत् -- इत्युक्तम् --   
"तथा शङ्का विलीयेतावहेलया" इति ॥ २२ ॥   

न चात्र युक्तिरेवास्ति यावदागमोऽपि -- इत्याह --   


श्रीसर्वाचारवीरालीनिशाचरक्रमादिषु ॥ १२-२३ ॥  

शास्त्रेषु विततं चैतत्तत्र तत्रोच्यते यतः ।  


क्रमः क्रमदर्शनम्, आदिशब्दाच्छ्रीगमशास्त्रम् ॥ २३ ॥  

तत्रत्यमेव ग्रन्थैकदेशमुदाहरति --   


शङ्कया जायते ग्लानिः शङ्कया विघ्नभाजनम् ॥ १२-२४ ॥  


"शङ्कया कुगतिं याति तस्माच्छङ्कां परित्यजेत् ॥"  

इत्यस्य द्वितीयमर्धम् । तत्र श्रीसर्ववीरे --   

"अज्ञानाच्छङ्कते मूढस्ततः सृष्टिश्च संहृतिः ।  
मन्त्रा वर्णात्मकाः सर्वे वर्णाः सर्वे शिवात्मकाः ॥  

पेयापेयं स्मृता आपो भक्ष्याभक्ष्यं तु पार्थिवम् ।  

सुरूपं च विरूपं च तत्सर्वं तेज उच्यते ।  
स्पृश्यास्पृश्यौ स्मृतो वायुश्छिद्रमाकाशमुच्यते ॥  

नैवेद्यं च निवेदी च नैवेद्यं गृह्णते च ये ।  
सर्वं पञ्चात्मकं देवि न तेन रहितं क्वचित् ॥  

इच्छामुत्पादयेदात्मा कथं शङ्का विधीयते ।"  

इत्याद्युक्तम् । श्रीवीरावलौ च सप्तमोद्देशे बहूक्तं तच्च प्रागपि   
किञ्चित्संवादितमिति ग्रन्थविस्तरभयान्न पुनर्लिखितं तत्तत   
एवावधार्यम् । श्रीनिशाचरेऽपि ↓   

"विकल्पाज्जायते शङ्का सा शङ्का बन्धरूपिणी ।  
बन्धोऽन्यो नहि विद्येत ऋते शङ्कां विकल्पजाम् ॥"  

इत्युपक्रम्य मन्त्रशङ्कात्मशङ्का च तत्त्वशङ्का परा मता ।   
षड्विधां कथयिष्यामि यथा मोक्षमवाप्स्यसि ॥"  

इत्यादि बहूक्तम् । श्रीक्रमसद्भावेऽपि  

"…शङ्काशून्यो भवेत्सदा ।"   

इति ॥ २४ ॥  

न केवलमेतत्स्वतः शास्त्रतश्च सिद्धं यावद्गुरुतोऽपि -- इत्याह --   


उवाचोत्पलदेवश्च श्रीमानस्मद्गुरोर्गुरुः ।  


तदेवाह ↓   


सर्वाशङ्काशनिं मार्गं नुमो माहेश्वरं त्विति ॥ २५ ॥  


तदुक्तम् ↓   

शर्वाशङ्काशनिं सर्वालक्ष्मीकालानलं तथा ।  
सर्वामङ्गल्यकल्पान्तं मार्गं माहेश्वरं नुमः ॥" (उ। स्तो। २।२८)   

इति ॥ २५ ॥  

एतदेव श्लोकस्य प्रथमार्धेनोपसंहरति --   

अनुत्तरपदाप्तये तदिदमाणवं दर्शिताभ्युपायमतिविस्तरान्ननु   
विदाङ्कुरुध्वं बुधाः ।  


इति श्रीमदाचार्याभिनवगुप्तपादविरचिते श्रीतन्त्रालोके   
अध्वोपयोगप्रकाशनं नाम द्वादशमाह्निकम् ॥ १२ ॥  

दर्शिताभ्युपायमिति दर्शितः स्थानभेदाद्यात्माभ्युपायो यस्य इति   
शिवम् ॥२६॥  

चिदभेदभावनावशनिरस्तशङ्काकलङ्कदुर्ललितः ।  
जयरथ एतदरचयत् कृतिविवृति द्वादशाह्निकं सद्यः ॥  


इति श्रीमदाचार्याभिनवगुप्तपादविरचिते,   
श्रीजयरथाचार्यकृतविवेकाख्यव्याख्योपेते श्रीतन्त्रालोके   
अध्वोपयोगप्रकाशनं नाम द्वादशमाह्निकम् ॥ १२ ॥  

