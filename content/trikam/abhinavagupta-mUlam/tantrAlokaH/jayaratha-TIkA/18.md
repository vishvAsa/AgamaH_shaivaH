+++
title = "१८"

+++


अष्टादशमाह्निकम्  

" विवेकः "   

ऋतधामानमनन्तं बलावहं तं बलावहं वन्दे ।  
जगदिदममन्दमखिलं स्वमहिम्ना योऽनुगृह्णाति ॥  

इदानीं द्वितीयार्धेन सङ्क्षिप्तां दीक्षां वक्तुमाह--  


अथ सङ्क्षिप्तदीक्षेयं शिवतापत्तिदोच्यते ।  


तदेवाह--   


न रजो नाधिवासोऽत्र न भूक्षेत्रपरिग्रहः ।  
यत्र तत्र प्रदेशे तु पूजयित्वा गुरुः शिवम् ॥ १८-१ ॥  

अध्वानं मनसा ध्यात्वा दीक्षयेत्तत्त्वपारगः ।  
जननादिविहीनां तु येन येनाध्वना गुरुः ॥ १८-२ ॥  

कुर्यात्स एकतत्त्वान्तां शिवभावैकभावितः ।  


मनसेति--न तु पाशसूत्रादिकल्पनेन । तत्त्वपारग इति--न तु   
अतत्त्वपारगः, नहि तस्य एवंविधे कर्मणि अधिकार एव भवेत्--इति   
भावः । यद्वक्ष्यति--  

"यथा यथा च स्वभ्यस्तज्ञानस्तन्मयतात्मकः ।  
गुरुस्तथा तथा कुर्यात्सङ्क्षिप्तं कर्म नान्यथा ॥" (तं।आ। १८।८)   

इति ॥   

एवं जननादिविहीनत्वमभिधाय मन्त्रभेदमाह--  


परामन्त्रस्ततोऽस्येति तत्त्वं संशोधयाम्यथ ॥ १८-३ ॥  

स्वाहेति प्रतितत्त्वं स्याच्छुद्धे पूर्णाहुतिं क्षिपेत् ।  
एवं मन्त्रान्तरैः कुर्यात्समस्तैरथवोक्तवत् ॥ १८-४ ॥  

परासम्पुटितं नाम स्वाहान्तं प्रथमान्तकम् ।  
शतं सहस्रं साष्टं वा तेन शक्त्यैव होमयेत् ॥ १८-५ ॥  

ततः पूर्णेति संशोध्यहीनमुत्तममीदृशम् ।  
दीक्षाकर्मोदितं तत्र तत्र शास्त्रे महेशिना ॥ १८-६ ॥  


शक्त्यैवेति--यथाशक्ति, तेन देशकालाद्यनुसारं शतहोमः   
सहस्रहोमो वा कार्यः--इत्यभिप्रायः । संशोध्यहीनमिति--नह्यत्र   
मनसापि अध्वन्यासादि किञ्चित्कार्यम्--इत्यर्थः । तत्र तत्रेति--  
किरणादौ । यदुक्तं तत्र--  

"दीक्षामन्यां प्रवक्ष्यामि शिवतत्त्वसमायुताम् ।  
आदौ प्रणवसंयुक्तां शिवमन्त्रेऽणुवाचकम् ॥  

नाम कृत्वा ततः शम्भुः सम्पुटीकृत्य होमयेत् ।  
एवं साहस्रिको होमः पाशत्रयवियोजकः ॥  

जननादिवियोगेन दीक्षेयं दुर्लभा खग ।"   

इति ॥६ ॥  

अत्रापि मन्त्रभेदमाह--  


प्रत्येकं मातृकायुग्मवर्णैस्तत्त्वानि शोधयेत् ।  
यदि वा पिण्डमन्त्रेण सर्वमन्त्रेष्वयं विधिः ॥ १८-७ ॥  


युग्मेति--मातृकामालिनीरूपस्य । अयं विधिरिति--यथोदितोहरूपः ॥७   
॥  

न च एतद् गुरुमात्रकार्यम्--इत्याह--  


यथा यथा च स्वभ्यस्तज्ञानस्तन्मयतात्मकः ।  
गुरुस्तथा तथा कुर्यात् सङ्क्षिप्तं कर्म नान्यथा ॥ १८-८ ॥  


ननु विस्तृतायां दीक्षायां स्वभ्यस्तज्ञानत्वं गुरोरुपादेयम्,   
सङ्क्षिप्तायां किं तेन?--इत्याशङ्कां गर्भीकृत्यागममेव   
संवादयति--  


श्रीब्रह्मयामले चोक्तं सङ्क्षिप्तेऽपि हि भावयेत् ।  
व्याप्तिं सर्वाध्वसामान्यां किन्तु यागे न विस्तरः ॥ १८-९ ॥  


याग इति--यजिक्रियारूपायामितिकर्तव्यतायाम्--इत्यर्थः ॥ ९ ॥  

ननु यद्येवं तद्बहुवित्तव्ययायाससाध्येन विस्तृतेन कर्मणा   
कोऽर्थः?--इत्याशङ्क्याह--  


अतन्मयीभूतमिति विक्षिप्तं कर्म सन्दधत् ।  
क्रमात्तादात्म्यमेतीति विक्षिप्तं विधिमाचरेत् ॥ १८-१० ॥  


आह्निकार्थमेवोपसंहरति--  


सङ्क्षिप्तो विधिरुक्तोऽयं कृपया यः शिवोदितः ।  
दीक्षोत्तरे कैरणे च तत्र तत्रापि शासने ॥ १८-११ ॥  



इति श्रीमदाचार्याभिनवगुप्तपादविरचिते श्रीतन्त्रालोके   
सङ्क्षिप्तदीक्षाप्रकाशनं नाम अष्टादशमाह्निकम् ॥ १८ ॥  


इति शिवम् ॥ ११ ॥  


सङ्क्षिप्तमोक्षदीक्षाकर्मप्रावीण्यसोत्कर्षः ।  
व्याकार्षीदष्टादशाह्निकमेतज्जयरथाख्यः ॥  



इति श्रीमन्महामाहेश्वराचार्यवर्यश्रीमदभिनवगुप्तविरचिते  
श्रीतन्त्रालोके श्रीजयरथविरचितविवेकाभिख्यव्याख्योपेते   
सङ्क्षिप्तदीक्षाप्रकाशनं नाम अष्टादशमाह्निकं समाप्तम् ॥ १८   
॥  



