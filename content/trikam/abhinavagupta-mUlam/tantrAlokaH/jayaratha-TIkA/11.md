+++
title = "११"

+++



एकादशमाह्निकम्  


" विवेक "   

स्वात्ममहाभीमरवामर्शनवशशकलिताध्वसन्तानः ।  
भवदुर्गभञ्जनजयोत्साहो जयताज्जयोत्साहः ॥  

इदानीमपरार्धेन कलाध्वानमुपक्रमते --   


कलाध्वा वक्ष्यते श्रीमच्छाम्भवाज्ञानुसारतः ॥ ११-१ ॥  


ननु कलैव नाम किमुच्यते यस्या अप्यध्वपरिभाषा स्यात्? --    
इत्याशङ्क्याह --   


यथा पूर्वोक्तभुवनमध्ये निजनिजं गणम् ।  
अनुयत्परतो भिन्नं तत्त्वं नामेति भण्यते ॥ ११-२ ॥  

तथा तेष्वपि तत्त्वेषु स्ववर्गेऽनुगमात्मकम् ।  
व्यावृत्तं परवर्गाच्च कलेति शिवशासने ॥ ११-३ ॥  


तत्त्वेष्विति मध्ये, स्ववर्ग इति वक्ष्यमाणनीत्यैकतत्त्वादिरूपे,   
व्यावृत्तमिति अश्वादिभ्य ए(इ)व गोत्वम् ॥ ३ ॥   

अत्रैव पक्षान्तरं प्रदर्शयति --   


केचिदाहुः पुनर्याऽसौ शक्तिरन्तः सुसूक्ष्मिका ।  
तत्त्वानां सा कलेत्युक्ता धरण्यां धारिका यथा ॥ ११-४ ॥  


सुसूक्ष्मिकेति कार्यान्यथानुपपत्त्या परिकल्प्यमाना स्वयमलक्ष्यत्वात् ।   
एवं धरण्या यथा धारिका शक्तिरनुगतास्ति तथा परां काष्ठां   
प्राप्ताद् बहिर्मुखत्वान्निवर्तकत्वेन कलयित्री निवृत्त्याख्यापि --   
इत्युक्तं स्यात् । एवमबादिमूलान्तं तत्त्वचतुर्विंशतेरपि भेदव्यवहार   
एव प्रतिष्ठानेन कलयित्री प्रतिष्ठाख्या शक्तिः । एवमन्यासामपि   
सङ्कुचितात्मरूपत्वस्य वेदनेन मायीयपदस्योपशमनेन तदतीतत्वेन च   
कलनात्तदाख्यत्वं च ज्ञेयम् ॥ ४ ॥  

न चात्र वस्तुतः पक्षद्वयेऽपि कश्चिद्विशेषोऽस्ति -- इत्याह --   


अत्र पक्षद्वये वस्तु न भिन्नं भासते यतः ।  
अनुगामि न सामान्यमिष्टं नैयायिकादिवत् ॥ ११-५ ॥  


यतः पूर्वस्मिन्नपि पक्षे शक्तिरूपतामपहाय   
नैयायिकादिवदनुगममात्रलक्षण मेव सामान्यं नाभिपेर्तं   
तदुभयत्रापि शक्तिरूपत्वानुगमस्याविशेषान्न कश्चिदतिशय इति ॥ ५   
॥  

अत्र चान्येषां मतान्तरमप्यस्ति -- इत्याह --   


अन्ये वदन्ति दीक्षादौ सुखसङ्ग्रहणार्थतः ।  
शिवेन कल्पितो वर्गः कलेति समयाश्रयः ॥ ११-६ ॥  


ननु समयो नामेच्छामात्रनिबन्धनः सङ्केतः स   
चापारमार्थिकत्वादसत्यः, अत एव समयान्तरमप्युत्सहते, इत्येवं   
नियमो न स्यात् ? -- इत्याशङ्क्याह --   


कृतश्च देवदेवेन समयोऽपरमार्थताम् ।  
न गच्छतीति नासत्यो न चान्यसमयोदयः ॥ ११-७ ॥  


अपारमार्थिकत्वागमनेऽसत्यत्वाभावे समयान्तरानुदये च   
देवदेवकृतत्वं हेतुः, अन्यथा ह्येतत्त्रयमप्यत्र सम्भाव्यं भवेत् --   
इति भावः ॥ ७ ॥  

नन्वासां च किमनुगन्तव्यं किं वा सुखेन सङ्ग्रहणीयम् ? --   
इत्याशङ्क्याह --   


निवृत्तिः पृथिवीतत्त्वे प्रतिष्ठाव्यक्तगोचरे ।  
विद्या निशान्ते शान्ता च शक्त्यन्तेऽण्डमिदं चतुः ॥ ११-८ ॥  


अण्डमिदं चतुरिति, इदमेव निवृत्त्यादिकलासमव्याप्तिकमण्डचतुष्टयम्   - इत्यर्थः । तदुक्तम् ↓   

"पार्थिवं प्राकृतं चैव मायीयं शाक्तमेव च ।  
इति सङ्क्षेपतः प्रोक्तमेतदण्डचतुष्टयम् ॥" (मा। वि। २।४९)   

इति । "शक्त्यन्ते" इत्यनेन व्यापिनीपदादौ कलान्तरस्यावकाशोऽस्ति -- इति   
प्रकाशितम् ॥ ८ ॥  

तदाह ↓   


शान्तातीता शिवे तत्त्वे कलातीतः परः शिवः ।  


"शिवे तत्त्वे" इत्यर्थादाक्षिप्तशक्तितत्त्वे सर्वाविभागात्मनि   
षट्त्रिंशे यस्य समनन्तरमेव   
सकलसङ्कल्पनाकलङ्ककवलीकाराभिद्योतनायोपदेश्यजनापेक्षया   
सप्तत्रिंशादित्वेन कल्पितमपि रूपान्तरं लक्ष्यते । अत एवोक्तम् --   
"कलातीतः परः शिवः" इति । "कलातीतः" इति   
समग्रकलोज्झितत्वान्निष्कलः इत्यर्थः । अत एव "परः" इत्युक्तम् ॥  

एतदेवोपपादयति ↓   


नह्यत्र वर्गीकरणं समयः कलनापि वा ॥ ११-९ ॥  

युज्यते सर्वतोदिक्कं स्वातन्त्र्योल्लासधामनि ।  


वर्गीकरणं प्रकारद्वयात्मा पक्षः, आद्यः समयोऽन्यः कलना   
तथातथाविकल्पनम् । अत्र सर्वतः स्वातन्त्र्योल्लासधामत्वं हेतुः ॥ ९   
॥  

ननु यद्येवं तत् शर्वक्रियाणां कर्ता शिवो विज्ञेयः" इत्युपदेशादौ   
कथमसौ कलनीयतां यायात् ? -- इत्याशङ्क्याह --   


स्वातन्त्र्यात्तु निजं रूपम् बोद्धृधर्मादविच्युतम् ॥ ११-१० ॥  

उपदेशतदावेशपरमार्थत्वसिद्धये ।  
बोध्यतामानयन्देवः स्फुटमेव विभाव्यते ॥ ११-११ ॥  

यतोऽतः शिवतत्त्वेऽपि कलासङ्गतिरुच्यते ।  


"अतः" इति बोद्धृत्वेऽपि स्वस्वातत्र्याद् बोद्ध्यत्वेन विभावनात्,   
कलासङ्गतिरिति तथातथाविकल्पनसम्बन्धः -- इत्यर्थः । तदुक्तम् --    

स्वातन्त्र्यान्मुक्तमात्मानं स्वातन्त्र्यादद्वयात्मनः ।  
प्रभुरीशादिसङ्कल्पैर्निर्माय व्यवहारयेत् ॥" (रि।प्र। १।५।१६)   

इति । एतच्च बहुप्रकारं प्रागुपपादितमिति न पुनरिहायस्तम् । इयता च   
कलास्वरूपमुक्तम् ॥ ११ ॥  

ननु भवतु नामैतन्नास्माकमत्र विप्रतिपत्तिः किन्तु शक्त्यन्तमेव यावत्   
कस्मादण्डत्वमुक्तं न तु व्यापिन्यादौ? -- इत्याशङ्क्याह --   


अण्डं च नाम भुवनविभागस्थितिकारणम् ॥ ११-१२ ॥  

प्राहुरावरणं तच्च शक्त्यन्तं यावदस्ति हि ।  


तदिति आवरणम् ॥ १२ ॥  

नन्वत्र भुवनानां विभागेनावस्थानमस्ति   
तत्कारणमण्डरूपमावरणं च नास्ति, -- इत्यपूर्वमिदमभिधानम् --   
इत्याह --   


यद्यपि प्राक् शिवाख्येऽपि तत्त्वे भुवनपद्धतिः ॥ ११-१३ ॥  

उक्ता तथाप्यप्रतिघे नास्मिन्नावृतिसम्भवः ।  


"शिवाख्येऽपि तत्त्वे" इति तात्स्थ्यात् व्यापिन्यादावपि -- इत्यर्थः ।   
"अप्रतिघे" इति विश्वोत्तीर्णतया शून्यरूपत्वात्, आवृत्यभावे चायमेव   
विशेषणद्वारेण हेतुः ॥ १३ ॥  

ननु प्रतीघातो नाम मूर्तधर्मो मूर्तत्वं च पृथिव्यामेव सम्भवेत्,   
ततश्च तामपहायान्यत्राण्डस्य सम्भवो न न्याय्यः -- इत्याह --   


नन्वेवं धरणीं मुक्त्वा शक्तौ प्रकृतिमाययोः ॥ ११-१४ ॥  

अपि चाप्रतिघत्वेऽपि कथमण्डस्य सम्भवः ।  
अत्रास्मद्गुरवः प्राहुर्यत्पृथिव्यादिपञ्चकम् ॥ ११-१५ ॥  

प्रत्यक्षमिदमाभाति ततोऽन्यन्नास्ति किञ्चन ।  
मेयत्वे स्थूलसूक्ष्मत्वान्मानत्वे करणत्वतः ॥ ११-१६ ॥  

कर्तृतोल्लासतः कर्तृभावे स्फुटतयोदितम् ।  
त्रिंशत्तत्त्वं विभेदात्म तदभेदो निशा मता ॥ ११-१७ ॥  

कार्यत्वकरणत्वादिविभागगलने सति ।  
विकासोत्कस्वतन्त्रत्वे शिवान्तं पञ्चकं जगुः ॥ ११-१८ ॥  


यतः प्रत्यक्षसिद्धात्पृथिव्यादिपञ्चकादन्यत् किञ्चिन्नास्ति,   
तद्भित्त्यवलम्बनेनैव निखिलस्य विश्वस्योदयः इत्यर्थः । यतोऽस्य   
मेयत्वे सति उक्तहेतुपञ्चकबलात् त्रिंशतस्तत्त्वानां विभेदेनोदयः ।   
तथा च स्थूलसूक्ष्मरूपं पृथिव्यादीनां   
पञ्चकद्वयमेतद्रूपमेवेति तावन्नास्ति विप्रतिपत्तिः,   
ज्ञानांशस्पर्शात्प्रमाणरूपम् बुद्धीन्द्रियपञ्चकमप्येतन्मूलमेव ।   
नहि मेयमपहाय मानत्वं नाम किञ्चिद्भवेत् -- इति भावः ।   
कर्त्रंशस्पर्शात् करणरूपम् कर्मेन्द्रियपञ्चकमप्येतदालम्बनमेव,   
कार्यमन्तरेण करणत्वायोगात् कर्तृत्वे च कार्यविषयमेव भवेत् -- इति   
मनःप्रभृति तत्त्वपञ्चकमप्येवम्, अन्यथा हि कर्तृत्वमेव नोल्लसेत् ।   
यद्यप्यन्तःकरणत्रयं करणपक्षनिक्षिप्तमेव तथापि   
कर्तुरन्तरङ्गत्वाद् बहिष्करणद्वारेण च   
बाह्यविषयसंस्पर्शादेवमुक्तम् । प्रकृतेश्च   
बुद्ध्यादिकर्त्रुपकरणकारणत्वात्पारम्पर्येण   
कर्तृतोल्लासकत्वमित्येवमभिधानम् । एवं नियत्यादिकञ्चुकपञ्चकमपि   

"अधुनैव किञ्चिदेवेदमेव सर्वात्मनैव जानाति ।" (परषा। १७ श्लो।)   

इत्याद्युक्तयुक्त्या कर्तृत्वस्यैवोपोद्बलत्वात् तदवलम्बनमेवेति । नन्वेवं   
मायादि ततोऽन्यत्स्यात्? -- इत्याशङ्क्याह -- "तदभेदः" इत्यादि ।   
तच्छब्देनात्र पृथिव्यादीनां परामर्शः । एतदभेदे च कार्यस्य   
सूक्ष्मेण रूपेणावस्थानं भवेत् -- इति भावः । विकासोत्केति,   
यथायथमिदन्तायाः सङ्कोचेनाहन्तायाः समुल्लासात्, इदन्तायाश्च   
सङ्कुचन्त्या अपि मेयनिष्ठत्वं निर्विवादमेवेति युक्तमुक्तमस्मद्गुरुभिः -- "पृथिव्यादिपञ्चकादन्यत् किञ्चिन्नास्ति" इति ॥ १८ ॥  

न च स्वोपज्ञमेवैतदुक्तम् -- इत्याह --   


श्रीमत्कालोत्तरादौ च कथितं भूयसा तथा ।  
पञ्चैतानि तु तत्त्वानि यैर्व्याप्तमखिलं जगत् ॥ ११-१९ ॥  


तदेवाह -- पञ्चेत्यादि । एतानीति पृथिव्यादीनि । यदुक्तं तत्र --   

"पृथिव्यापस्तथा तेजो वायुराकाशमेव च ।"   

इति ॥ १९ ॥  

अत एव सद्योजातादेरप्येषैव व्याप्तिः सर्वत्रोच्यते -- इत्याह --   


पञ्चमन्त्रतनौ तेन सद्योजातादि भण्यते ।  
ईशानान्तं तत्र तत्र धरादिगगनान्तकम् ॥ ११-२० ॥  


तेनेति पृथिव्यादीनामेवोक्तेन जगद्व्यापकत्वेन हेतुना, तत्र तत्र   
श्रीकालोत्तरादौ । यदुक्तं तत्र ↓   

शद्यस्तु पृथिवी ज्ञेया वामो ह्यापः प्रकीर्तिताः ।  
अघोरस्तेज इत्युक्तं वायुस्तत्पुरुषः स्मृतः ॥  

आकाशस्तु भवेदीशः स्वयं देवो महेश्वरः ।   

इति ।   

श्रीपरेऽपि शद्यः क्षितिर्जलं वामोऽघोरस्तेजो नरो मरुत् ।  
ईशः खं… ॥"   

इति ॥ २० ॥  

एवं शक्त्यन्तमेव यावदावरणं सम्भवतीत्युपपादितम्, ततश्च   
व्यापिन्यादावावरणं नास्ति -- इत्याह -- शिवतत्त्वमतः   
शून्यातिशून्यं स्यादनाश्रि(वृ)तम् । "अतः" इति शक्त्यन्तमेव   
यावदावरणस्य सम्भवात् । शून्यातिशून्यमिति, "शून्यात्"   
व्यापिन्यादिपदाद्भावसंस्कारस्यापि प्रक्षयादतिशून्यं षट्त्रिंशं   
तत्त्वम् -- इत्यर्थः । अत एवावरणविगमात् "अनावृतम्" -- इत्युक्तम् ।   
ततश्च नात्राण्डव्यपदेशः -- इति युक्तमुक्तं शक्त्यन्तं   
यावदण्डत्वमिति ॥   

नन्वेवं विश्वोत्तीर्णमेव षट्त्रिंशं तत्त्वमित्युक्तं भवेत्, ततश्च   
स्वतन्त्रबोधैकरूपम् विश्वमयं परं तत्त्वमिति रिक्ता वाचोयुक्तिः स्यात्   
? -- इत्याशङ्क्याह --   


$$$$$यत्तु सर्वाविभागात्म स्वतन्त्रं बोधसुन्दरम् ॥ २१ ॥  

सप्तत्रिंशं तु तत्प्राहुस्तत्त्वं परशिवाभिधम् ।  


इह खलु विश्वोत्तीर्णत्वेऽपि विश्वमयमेकमेव रूपम् स्वतन्त्रबोधात्मकं   
परं तत्त्वं यत् सर्वत्र षट्त्रिंशं तत्त्वमित्युद्धोष्यते । तत्र   
चाविद्यापदपतिताः प्रतिपत्तारो विप्रतिपद्यन्ते ↓ यदेकस्मिन्नेव रूपे   
कथं विरुद्धधर्मसंसर्गः स्यादिति, यदभिप्रायेणैवैतद्रूपमतः    
पृथक्कृत्योक्तम् -- सप्तत्रिंशमिति । नहि वस्तुतः किञ्चिदेवं तत्त्वं   
सम्भवति, तथात्वे हि "षट्त्रिंशत्तत्त्वमुखानि" इत्यादिश्रुतिविरोधः   
स्यात् । न चैवमत्र कश्चिद्विरोधः, स ह्युभयवस्त्वधिष्ठानो भवेत् ।   
न चात्रैकमपि वस्तु सम्भवति, नहि परं तत्त्वमधिकृत्य विश्वमेव   
नाम किञ्चिद्वस्तु सदस्ति यदुत्तीर्णत्वेन यन्मयत्वेन चात्र विरोधः   
परापतेत् । तस्मात् षट्त्रिंशस्यैव तत्त्वस्य   
सर्वाविभागात्मत्वाद्यात्मकमेकं रूपम् सप्तत्रिंशत्वेन परिकल्पितं   
भेदात्तान् प्रमातॄन् प्रत्येवमुपदेशात् ॥ २१ ॥  

नन्वेवमस्तु को दोषः, एतस्यापि रूपस्य भावनोपदेशादौ पुनर्यदा   
वेद्यभावः परिकल्प्यते तदा कस्य प्रमातृत्वं स्यात् ? --   
इत्याशङ्क्याह --   


तस्याप्युक्तनयाद्वेद्यभावेऽत्र परिकल्पिते ॥ ११-२२ ॥  

यदास्ते ह्यनवच्छिन्नं तदष्टात्रिंशमुच्यते ।  


उक्तनयादिति, स्वातन्त्र्यात्तु निजं रूपम्" (त।आ। ११।१०) इत्यादिरूपात् ।   
यदिति विश्वोत्तीर्णाद्यपेक्षया तृतीयं रूपम्, वस्तुतो हि   
विश्वोत्तीर्णत्वादिरूपत्वेऽपि स्वतन्त्रबोधः परमार्थः --   
इत्यादिनीत्यानवच्छिन्नं बोधमात्रमेवास्य परं रूपम्   
यदष्टात्रिंशमिति परिकल्प्यते ॥ २२ ॥  

नन्वेवं तस्यापि वेद्यत्वपरिकल्पनेऽन्यः प्रमाता कल्पनीयस्तस्याप्यन्य   
इत्यनवस्था स्यात् ? -- इत्याशङ्क्याह ↓   


न चानवस्था ह्येवं स्याद् दृश्यतां हि महात्मभिः ॥ ११-२३ ॥  


एतदेव दर्शयति ↓   


यद्वेद्यं किञ्चिदाभाति तत्क्षये यत्प्रकाशते ।   
तत्तत्त्वमिति निर्णीतं षट्त्रिंशं हृदि भासते ॥ २४ ॥  

"तत्क्षये" इति तस्य समनान्तस्य वेद्यस्य । यदिति वेदकैकरूपम्,   
प्रकाशते इत्ययत्नमेव सर्वेषां साक्षात्कृतं भवेत् -- इत्यर्थः ।   
यदाहुः --   

नाथ वेद्यक्षये केन न दृश्योऽस्येकको भवान् ।" (उ। स्तो। १।८)   

इति । षट्त्रिंशमिति, विश्वोत्तीर्णं रूपम् -- इत्यर्थः ॥ २४ ॥  

नन्वेवमस्य किं विश्वविविक्ततैव रूपमुतान्यत्किञ्चित्तदतिरिक्तम् ? --   
तदाह --   


तत्किं न किञ्चिद्वा किञ्चिदित्याकाङ्क्षावशे वपुः ।  


तत्राद्यः पक्षो दूरापेतः, नहि घटाभाव एव पटस्य रूपम्   
भवितुमर्हति; अतश्चैतदनागूर्यैव पक्षान्तरं दर्शयति --   


चिदानन्दस्वतन्त्रैकरूपं तदिति देशने ॥ ११-२५ ॥  

सप्तत्रिंशं समाभाति तत्राकाङ्क्षा च नापरा ।  


तत्र चिता बोधसुन्दरत्वमानन्दे(न)च सर्वाविभागात्मत्वमुक्तम् ।   
शक्तिदशायामेव हि विश्वमविभागेन भवेत् -- इति भावः । एवमुपदेशे   
च षट्त्रिंशदतिरिक्तं रूपमुपदिष्टं भवेदित्युक्तम् -- "इति देशने   
सप्तत्रिंशं समाभाति" इति । नहि यदेव विश्वोत्तीर्णं तदेव   
विश्वमयं भवितुमर्हति -- इत्युक्तप्रायम् । एवं चास्य चिदानन्देत्यादिना   
साक्षात्तात्त्विकं रूपमुक्तम -- इत्यत्रान्यत् किञ्चिदाकाङ्क्षणीयं   
नास्तीत्युक्तम् -- तत्राकाङ्क्षा च नापरेति ॥ २५ ॥   

एवमुपदेश्यत्वादेव वेद्यभावः पुनरवस्थितः -- इत्यस्य केनचिद्वेदकेन   
भाव्यम्, स एव पुनः कतरः ? -- इत्याशङ्क्याह --   


तच्चापि कॢप्तवेद्यत्वं यत्र भाति स चिन्मयः ॥ ११-२६ ॥  

अष्टात्रिंशत्तमः सोऽपि भावनायोपदिश्यते ।  
यदि नाम ततः सप्तत्रिम्श एव पुनर्भवेत् ॥ ११-२७ ॥  


"चिन्मयः" इत्यनवच्छिन्नबोधमात्ररूपः -- इत्यर्थः । नन्वियमेव   
सानवस्था यत्तस्य वेद्यभावे कल्पिते प्रमात्रन्तरेण भाव्यं   
तस्याप्येवमिति ? तदेतदाशङ्क्याह -- सोऽपीत्यादि ॥ २७ ॥  

ननु कथमष्टात्रिम्श एव सप्तत्रिंशो भवेत्? -- इत्याशङ्क्याह --   


अविभागस्वतन्त्रत्वचिन्मयत्वादिधर्मता ।  
समैव वेद्यीकरणं केवलं त्वधिकं यतः ॥ ११-२८ ॥  


विरुद्धधर्माध्यासस्तावद्भेदहेतुरित्यविवादः ।   
सर्वाविभागात्मत्वादेश्चाविशेषात् स एवात्र नास्ति -- इति   
कुतस्त्योऽयमनयोर्भेदः । यावता हि वेद्यत्वमात्रमत्राधिकं   
येनैकैकस्य वेद्यत्वं परिकल्प्यतेऽन्यस्य च वेदकत्वम् । एवमेवंविधं   
परं तत्त्वं यदा कल्पितवेद्यभानं(वम्) भवेत् तदा   
सप्तत्रिंशमुच्यतेऽन्यथा त्वष्टात्रिंशमिति । न चाष्टात्रिंशस्यैव   
वेद्यभावे कल्पिते सप्तत्रिंशादन्यदपूर्वं किञ्चिद्रूपमुक्तं भवेत्,   
नाप्यन्यस्य तद्वेदकस्य कल्प्यमानस्य ततः, इत्यनयोः   
क्रियाव्यवहारवत्पारस्परिक एव वेद्यवेदकभावः -- इत्यनवस्थाया न   
कश्चिदवकाशः । वस्तुतो हि सर्वशास्त्रेषु षट्त्रिंशत्वेन   
गीयमानमनवच्छिन्नं बोधमात्रमेव परतत्त्वमित्युक्तम्, तस्यैव पुनः   
स्वस्वातन्त्र्यादेवं भेदोल्लासो येन मायाप्रमात्रपेक्षया महागुरूणां   
यथागममेवमुपदेशः -- इत्यलं पिष्टपेषणेन । आः किमुच्यते   
यथागममिति, को नामायमागमः, न तावत्प्रकृतं पूर्वशास्त्रम्, न हि   
तत्रैतत्किञ्चिदुक्तं प्रत्युत तत्र दीक्षादौ  

"षट्त्रिंशत्तत्त्वभेदने न्यासोऽयं समुदाहृतः ।" (मा।वि। ६।६)  

इत्याद्येतद्विरुद्धमेवाभिहितम् । ग्रन्थकृता च तत्त्वाध्वप्रकाशनादौ   
तत्र तत्र तन्मतानुवर्तनमेव कृतम् । एवंविधश्च कश्चिदागमोऽपि न   
संवादितः । प्रक्रियाप्रतिपादकाश्चान्ये सर्व एवागमास्तथैवेति किं   
नाम तथाविधमागमान्तरमस्ति यदनतिक्रमेणापूर्वतयैवमुपदेशः   
इति ? अस्त्येव ह्येवंविधमागमान्तरम् । तथा च श्रीकुलरत्नमालायाम् --   

"तत्त्वाध्वानं प्रवक्ष्यामि यथा ज्ञास्यसि सुव्रते ।  
चरशक्तिद्वयं पूर्वं तदूर्ध्वं पञ्चकं स्मृतम् ॥  

चतुष्कं च ततो देवि द्विरन्ध्रं जन्म एव च ।  
व्याप्तिर्वैकुण्ठसङ्घट्टो व्याप्तिश्चैव तु लम्बिका ॥  

रन्ध्रं तु अष्टमं देवि अर्धेन्दुः कुण्डली प्रिये ।  
शान्तं चैव प्रशान्तं च विन्दुर्नित्योदितस्तथा ॥  

ऊर्ध्वे नादं विजानीयात्षट्चक्राणि तदूर्ध्वतः ।  
शक्तितत्त्वं तु षट्चक्रं शिवतत्त्वं तथैव च ॥  

अष्टात्रिंशदमी तत्त्वास्तथाध्वायं वरानने ।  
लौकिको यो न जानाति कथं दीक्षां तु कारयेत् ॥"  

इत्याद्युक्तम् । नन्वत्र परमेश्वरेण प्रतिज्ञयापि तत्त्वाध्वप्रवचनं   
पञ्चत्रिंशषट्त्रिंशयोरेव तत्त्वयोः साक्षादभिधानं कृतं न तु   
प्रसिद्धानामपि तत्त्वान्तराणाम्, का वार्ता तु   
सप्तत्रिंशाष्टात्रिंशयोः, प्रत्युत म्लिष्टप्रायमालूनविशीर्णं   
किं तावदप्रातीतिकमुक्तम् -- इति न जानीमः । ननु स्थितमेवात्र   
सर्वतत्त्वप्रवचनं किन्तु षट्त्रिंशत्तत्त्वविषयायामविगीतायामपि   
प्रसिद्धौ सप्तत्रिंशाष्टात्रिंशयोरपूर्वतयाभिधानेन   
सुकुमारहृदयानामागमिकानां सम्मोहो मा भूदिति करुणापरस्य   
परमेश्वरस्य गूढार्थतया यथोक्तनीत्या मायाप्रमात्रपेक्षया   
कल्पनामात्रसारमेवमभिधानम्, तच्च गुरूपसेवनादावदृष्टकष्टैः   
स्वावमर्शशून्यैश्च कथमेवमेवावगम्यते ↓ इत्यामुखे   
म्लिष्टप्रायत्वादि लक्ष्यते । वस्तुतस्तु स्थितमेव   
सर्वतत्त्वानामभिधानम् । तथा च चरशब्देनात्र   
चरेर्गत्यर्थत्वाद्गतिक्रियोच्यते, तस्याश्चाकरणिका क्रिया न सम्भवति -- इति साधकतमतया परिकल्प्यमाना पादेन्द्रियात्मिका येयं शक्तिस्तस्या   
यद्द्वयं समस्तशरीरव्यापकत्वेऽपि   
अधिष्ठात्रधिष्ठेययोरभेदोपचारान्मुख्यमधिष्ठानस्थानं   
पादयुग्मम्, तेन तत्त्वक्रमप्रवचनस्य प्रक्रान्तत्वाद्धरातत्त्वं   
लक्ष्यते -- इति पूर्वं प्रथमं स्थौल्यस्य परां काष्ठां प्राप्तं   
धरातत्त्वं स्मृतम् -- इत्यर्थः । तदूर्ध्वमप्यबाद्याकाशान्तं   
चतुष्कमावृत्त्या "तदूर्ध्वं च पञ्चकं चतुष्कम्" गन्धतन्मात्रं   
पुमन्तं तत्त्वविंशकं स्मृतमित्येवं पञ्चविंशतितत्त्वान्युक्तानि --   
इति सिद्धम् । चतुष्कशब्दस्य च तदूर्ध्वपदानन्तरं निर्देष्टव्यत्वेऽपि   
उभयत्रापि सम्बन्धसहिष्णुताप्रतिपादनाभिप्रायेणात्र निर्देशः ।   
एषां च गणनामात्रेणैव निर्देशे दर्शनान्तरेष्वपि प्रसिद्धत्वं   
निमित्तम्, अत एव स्मृतमित्युक्तं न तूच्यते इत्युक्तमिति वा । तदनन्तरमपि   
"द्विरन्ध्रम्" द्वे रन्ध्रे ज्ञानक्रियालक्षणं मार्गद्वयं तद्गतं   
"जन्म" स्वरूपगोपनाबलात्तिरस्कृतस्य प्रतिप्रसवभङ्ग्या किञ्चित्त्वेन   
पुनराविर्भवनम्, तेन तदुपोद्बलकं कलाविद्यात्मकं   
तत्त्वद्वयमेतदित्युक्तं स्यात् । कञ्चुकानां च   
क्रमस्यावास्तवत्वादनयोः प्राधान्यात्पुंस्तत्त्वानन्तर्येण वचनम् ।   
"व्याप्तिः" विशिष्टाप्तिः सामान्याकारविषयमात्रावच्छिन्नः "किञ्चिन्मे   
भूयात्" इत्येवमात्मक आसङ्गो रागतत्त्वम् -- इत्यर्थः । "वैकुण्ठेन"   
कण्ठदेशस्थेन विष्णुना सह शङ्घट्टो" मेलनमस्यास्ति ↓ इत्यनेन   
नियतितत्त्वमुक्तम् । अस्यापि ह्यङ्गुलदीक्षायां   
वक्ष्यमाणक्रमेणादूरविप्रकर्षात्कण्ठ एव देशः -- इत्याशयः ।   
यद्वा स्थितिकारिणो वैकुण्ठस्य नियतिसंरक्षणमेव मुख्यया वृत्त्या   
कार्यमित्यस्यास्तथात्वमुक्तम् । "व्याप्तिः" व्यापकत्वात्कालतत्त्वम्, न हि   
तत्किञ्चिज्जगदुदरवर्त्ति पदार्थजातं सम्भवति यन्न कालेन कलितमिति   
। लम्बिकेति, तात्स्थ्यान्माया । "पाठक्रमादार्थः क्रमो बलीयान्" इति   
स्थित्या बिन्दुर्वेदनमिति, वेद्यतेऽनेनेति वा विद्या तदाख्यं द्वात्रिंशं   
तत्त्वम् -- इत्यर्थः । तथा स एव   

"रिश्वरो बहिरुन्मेषः … ।" (रि।प्र। ३।१।३)  

इत्याद्युक्त्या नित्योदितोऽत एव विदिक्रियाकर्तृत्वेन प्रवृत्तत्वाद्   
बहिरुल्लसद्रूप ईश्वरस्तदाख्यं तत्त्वमिति यावत् । अस्यैव   
चावान्तरमात्रप्रमेयसङ्ग्रहणपरत्वेनार्धेन्दुरिति विशेषणम् । अत एव   
नादान्तस्यापि नादान्तःकारो व्याकार्यः । नादमिति, सादाशिवं तत्त्वम्   - इत्यर्थः । "ऊर्ध्वे" इत्यस्यावृत्त्या सदाशिवस्याप्यूर्ध्वे "कुण्डली"  

"…टदूर्ध्वं शक्तिकुण्डली ।"  

इति वचनाच्छक्तिः । यथायथमावरणविगमाच्च "शान्तम्" व्यापिन्याः,   
"प्रशान्तम्" समनाया रूपम् । एतच्च कुण्डल्यादित्रयं   
तात्स्थ्यादूर्ध्वं ब्रह्मरन्ध्रेर्ध्वर्ती -- इत्यर्थः । तच्च   
रन्ध्रमष्टमं नादादारभ्य वैलोम्येन तावत्सङ्ख्याकत्वात्; अनेन   
चैवंरूपम् पञ्चत्रिंशं शक्तितत्त्वमुक्तम् । ननु यद्येवं तत् "षट्   
चक्राणि तदूर्ध्वतः" इति तच्छब्देन किं नादः परामृश्यते किमुत   
व्यवहितमपि कुण्डल्यादित्रयम्, एवम्परामर्शेऽपि "षट् चक्राणि" इति   
किमुच्यते ? -- इत्याशङ्क्योक्तम् -- शक्तितत्त्वं तु षट्चक्रमिति । षट्   
चक्राणि शक्तितत्त्वादन्यन्न किञ्चित् -- इत्यर्थः । परमेश्वरस्य हि   
स्वातन्त्र्याख्या समवायिनी शक्तिरेव समनादिनेच्छादिना   
चान्तर्बहीरूपेण त्रैरूप्येण प्रस्फुरन्ती सती षट्चक्रं   
शक्तितत्त्वमित्युक्तम् । चक्रशब्दो ह्यत्र "कृती च्छेदने" इत्यस्य धातो   
रूपम् विवक्षितम्, तेन यथोक्तगत्या षोढा भेदितम् -- इत्यर्थः । ननु   
"पञ्चत्रिंशत्तत्त्वी शिवनाथस्यैव शक्तिरुक्तेयम्" इत्याद्युक्त्या   
शिवतत्त्वं तावत्षट्त्रिंशमेव -- इति नास्ति विप्रतिपत्तिः,   
सर्वत्रैवागमे च तथैवाविगीता प्रसिद्धिरिति कथम् "अष्टात्रिंशदमी   
तत्त्वा" इत्युपसंहृतम् ? -- इत्याशङ्क्योक्तम् -- तथैवेति षट्चक्रमेव   
षोढा विकस्वरम् -- इत्यर्थः । "कस विकासे" इत्यस्य हि धातोरयं  
प्रयोगः । नन्वेवमपि शिवतत्त्वस्य षोढा   
विकसितत्वादेकचत्वारिंशत्तत्त्वानि स्युः, षट्त्रिंशदेवेति पुनरपि   
तदवस्थ एव स दोषः, कथम् "अष्टात्रिंशत्तत्त्वानि" इति ? नैतत्,   
उक्तनीत्या हि षट्त्रिंशस्यैव शिवस्य   
स्वप्रकाशत्वेऽप्युपदेशभावनादौ कल्पितायामपि प्रमेयतायां तथा   
हि "यादृशो यक्षस्तादृशो बलिरप्यस्य" इतिवत् तादृशेनैव प्रमात्रा   
भाव्यमिति सप्तत्रिंशं रूपं कल्पितम्,   
तस्याप्येवंरूपतायामष्टात्रिंशम्,   
तस्याप्येवंरूपतायामनवस्थापरिहाराय पुनः सप्तत्रिंशमेवरूपम्   
प्रमातृत्वेन कल्पितम् -- इति त्रयस्याप्यस्य प्रत्येकं   
मातृत्वमेयत्वरूपत्वे शिवतत्त्वस्य षट्चक्रत्वं येन   
"अष्टात्रिंशत्तत्त्वानि" इत्युपसंहृतम् । नन्वेवमपि   
"अष्टात्रिंशत्तत्त्वानि" इति न युज्यते, सप्तत्रिंशस्यापि मेयत्वे कल्पिते   
षट्त्रिम्श एव यथोक्तगत्या प्रमातास्तु   
किमनवस्थादायिनाष्टात्रिंशेनाप्युपकल्पितेन -- इति चतुश्चक्रमेवास्तु   
शिवतत्त्वम् । ननूक्त एवात्र परिहारो यावता हि एकस्यैव षट्त्रिंशस्य   
तत्त्वस्य मायाप्रमात्रपेक्षया विश्वोत्तीर्णत्वेऽपि विश्वमयत्वं   
प्रमातृत्वेऽपि प्रमेयत्वं च कथं नाम सङ्गच्छताम् --   
इत्येतदपास्यं वर्तते । तच्चोभयमपि   
सप्तत्रिंशाष्टात्रिंशयोरेवोपकल्पनेनोपशाम्यति, द्वयोरपि   
भिन्नविषयत्वेनैव कृतार्थत्वस्योक्तत्वात्; आपतन्ती चानवस्था   
परिह्रियमाणा श्रोतॄणां परं सुखावबोधाय स्यात् न   
सम्भाव्यमानेत्यप्यष्टात्रिंशस्य परिकल्पने बलवदवलम्बनमित्यास्ताम्   
। वस्तुतस्तु षट्त्रिंशमेव सर्वंसहमित्युक्तप्रायम् । अत एव   
श्रीप्रत्यभिज्ञाकारादिभिः "प्रथमस्य तथा भावे प्रद्वेषः   
किन्निबन्धनः ।" इत्यादि हृदि समाधाय षट्त्रिंशस्यैव शिवस्य   
न्यायसिद्धं स्वप्रकाशत्वमभ्युपगम्य नैतत्किञ्चिदुक्तम्, किं   
त्वियदेवोक्तं यत् --   

स्वातन्त्र्यान्मुक्तमात्मानं स्वातन्त्र्यादद्वयात्मनः ।  
प्रभुरीशादिसङ्कल्पैर्निर्माय व्यवहारयेत् ॥" (रि।प्र। १।५।१६)   

इति । ग्रन्थकृता पुनस्तदेव भित्तितयावलम्ब्य   
तदागमार्थव्याचिकीर्षापरतयैवमभिहितम् ↓ इति सर्वं सुस्थम् ॥ २८ ॥  

एवमेतत्प्रसङ्गादभिधाय प्रकृतमेवोपक्षेप्तुं न   
केवलमेभिरेवमखिलं जगद्व्याप्तं यावद्भङ्ग्यन्तरेणापि -- इत्याह --   


धरायां गुणतत्त्वान्ते मायान्ते क्रमशः स्थिताः ।  
गन्धो रसो रूपमन्तः सूक्ष्मभावक्रमेण तु ॥ ११-२९ ॥  

इति स्थिते नये शक्तितत्त्वान्तेऽप्यस्ति सौक्ष्म्यभाक् ।  
स्पर्शः कोऽपि सदा यस्मै योगिनः स्पृहयालवः ॥ ११-३० ॥  

तत्स्पर्शान्ते तु संवित्तिः शुद्धचिद्व्योमरूपिणी ।  
यस्यां रूढः समभ्येति स्वप्रकाशात्मिकां पराम् ॥ ११-३१ ॥  


श्पर्शः" इति सञ्चरत्पिपीलिकास्पर्शप्रायः । यदुक्तम् --   

"शक्तिं भित्त्वा ततो देवि त्वक्शेषे व्यापिनी भवेत् ।  
भवेदनुभवस्तत्र स्पर्शो यद्वत्पिपीलिका ॥" (स्व। ४।३८२)   

इति । स च शौक्ष्म्यभाक्" स्थूलसूक्ष्मान्तरविलक्षणोऽतः "कोऽपि" --   
इत्युक्तम् । अतश्च स एव परमुपेयः, इत्युक्तं -- "यस्मै योगिनः   
स्पृहयालवः" इति । न चायमकाण्डकूष्माण्डन्यायेनात्रावस्थितः ↓   
इत्युक्तम् "इति स्थिते नये" इति । तेन धरायां गन्धः प्रकृत्यन्ते रसो   
मायान्ते रूपमित्यन्तः सूक्ष्मेण रूपेण स्थितानीति न्यायमवलम्ब्य --   
इत्यर्थः । अत एव चैतदन्ते सर्वभावसङ्क्षयात्, "व्योमरूपिणी   
शुद्धज्ञानरूपा संवित्तिः" -- इत्युक्तम् । अत्र च व्योमरूपत्वोक्त्या   
शक्त्यन्तादौ गुणगुणिनोरभेदोपचाराद्वाय्वादिरूपत्वं ज्ञेयम् ।   
परामित्यर्थात्संवित्तिम् ॥ ३१ ॥  

नन्वेषां भूतगुणत्वाविशेषेऽपि योगिना स्पर्श एव स्पृहणीयो न   
रूपादयः -- इत्यत्र किं प्रमाणम् ? -- इत्याशङ्क्याह ↓   


अतो विन्दुरतो नादो रूपमस्मादतो रसः ।  
इत्युक्तं क्षोभकत्वेन स्पन्दे स्पर्शस्तु नो तथा ॥ ११-३२ ॥  


इहोन्मेषादिशब्दव्यपदेश्यपरतत्त्वनिभालनोद्यतानामप्यनुन्मूलितदेहाह  
म्भाविनां योगिनामचिरात् तत एव विन्दुनादाद्यभिव्यक्तिवत्सिद्धिभूतो   
रूपादिरपि परतत्त्वासादनविघ्नप्रायत्वात् क्षोभकत्वेन प्रवर्तते न   
तथा स्पर्शः -- इति श्रीस्पन्दशास्त्रादावुक्तम् । तत्र चास्य --   

"प्रवर्तन्तेऽचिरेणैव क्षोभकत्वेन देहिनः ।" (स्प। ४।१२)  

इति द्वितीयमर्धम् । रूपमन्धकारेऽपि तत्तद्दृश्याकारदर्शनम् ।   
रसवद्वस्तुविरहेऽपि लोलाग्रादावमृताद्यास्वादः ॥ ३२ ॥  

ननु भवत्वेवं स्पर्शस्य स्पृहणीयत्वं को दोषः   
पृथिव्यादितत्त्वपञ्चकस्य पुनरेवमवस्थाने किं प्रमाणम् ? --   
इत्याशङ्क्याह --   


मतं चैतन्महेशस्य श्रीपूर्वे यदभाषत ।  
धारिकाप्यायिनी बोद्ध्री पवित्री चावकाशदा ॥ ११-३३ ॥  

एभिः शब्दैर्व्यवहरन् निवृत्त्यादेर्निजं वपुः ।  


बोद्ध्रीति, तेजसो भास्वरत्वेन दर्शनप्राधान्यात् । पवित्रीति,   
अधराधरस्य भूतभावादेः   
संविदात्मकसारसङ्ग्रहणायासारप्रायं जाड्यादिरूपत्वं   
शिथिलयन्ती -- इत्यर्थः । यदुक्तमनेनैव --   

निबिडजडिमबन्धाद् बन्धुरत्वं प्रयातं  

शिथिलयति यतः सा ग्रन्थिविस्फोटनेन ।  

अधरपदनिविष्टं तेन सा शान्तशक्ति  

प्रसरसरणिरुक्ता तादृशेनैव नाम्ना ॥"  

इति । "पूञ् पवने" इत्यस्य ह्ययं प्रयोगः । उत्पूयिनीति त्वैशः   
पाठः । एभिः शब्दैरिति धरादिरूपत्वं गमयद्भिः -- इत्यर्थः ॥   
३३ ॥  

एतदुपसंहरन्नन्यदवतारयति --   


पञ्चतत्त्वविधिः प्रोक्तस्त्रितत्त्वमधुनोच्यते ॥ ११-३४ ॥  

विज्ञानाकलपर्यन्तमात्मा विद्येश्वरान्तकम् ।  
शेषे शिवस्त्रितत्त्वे स्यादेकतत्त्वे शिवः परम् ॥ ११-३५ ॥  


यदुक्तम् ↓   

"विज्ञानाकलपर्यन्तमात्मतत्त्वमुदाहृतम् ।  
रिश्वरान्तं च विद्याह्वं शेषं शिवपदं विदुः ॥" (मा। वि। २।४७)   

इति । इह चानेन   

"एकत्रिपञ्चाद्यैस्तत्त्वकल्पनम्" (त। १।२९६)   

इत्यनुजोद्देशोद्दिष्टस्यैव तत्त्वकल्पनादेः प्रमेयस्यावकाशो दर्शित इति   
॥ ३५ ॥  

ननु पृथिव्यादेस्तत्त्वपञ्चकस्याखिलतत्त्वव्यापकत्वेनाभिधानात्   
तत्त्वाध्वरूपत्वमेव -- इति नास्ति विमतिः, त्रित्त्वादेः पुनः   
कलादिवत्किमध्वान्तरत्वमुत तत्त्वाध्वत्वमेव? -- इत्याशङ्क्याह --   


इमौ भेदावुभौ तत्त्वभेदमात्रकृताविति ।  
तत्त्वाध्वैवायमित्थं च न षडध्वस्थितेः क्षतिः ॥ ११-३६ ॥  


अयमिति समनन्तराह्निकद्वयोक्तः । यतस्तत्तद् व्याप्तिगर्भीकारेण   
तत्त्वाध्वन एवैतद्भेदवैचित्र्यमिति, अतश्च   

…"षड्वधोऽध्वा प्रकीर्तितः ।"  

इत्यादिप्रत्यभिज्ञाया न काचित् खण्डना -- इत्युक्तम् -- इत्थं च न   
षडध्वस्थितेः क्षतिरिति ॥ ३६ ॥   

एतदेवान्यत्राप्यतिदिशति --   


प्रकृत् पुमान्यतिः कालो माया विद्येशसौशिवौ ।  
शिवश्च नवतत्त्वेऽपि विधौ तत्त्वाध्वरूपता ॥ ११-३७ ॥  

एवमष्टादशाख्येऽपि विधौ न्यायं वदेत्सुधीः ।  


उक्तं च   

"…णवतत्त्वीं प्रचक्ष्महे ।"  

इत्युपक्रम्य   

"प्रकृतिः पुरुषश्चैव नियतिः काल एव च ।  
माया विद्या तथेशश्च सदाशिवशिवौ तथा ॥"   

इति । न्यायमिति, तत्त्वाध्वरूपतायां साधकमेव -- इत्यर्थः । तदुक्तम्   -   

"शब्दः स्पर्शश्च रूपं च रसो गन्धश्च पञ्चमः ।  
मनो बुद्धिरहङ्कारो गुणाः प्रकृतिरेव च ॥  

पुरुषो नियतिश्चैव कालो माया तथैव च ।  

विद्या चैवेश्वरं तत्त्वं सादाख्यं शक्तिगोचरः ।  
अष्टादशैवं तत्त्वानि… ॥"   

इति ॥ ३७ ॥  

ननु तत्त्वाद्यध्वनामन्यतमेनैव प्रकारेण दीक्षा सिद्ध्येदिति मूलतः   
षड्वधत्वमेव किमर्थमुक्तम्, तत्राप्यवान्तरवैचित्र्यम् ? --   
इत्याशङ्क्याह --   


यत्र यत्र हि भोगेच्छा तत्प्राधान्योपयोगतः ॥ ११-३८ ॥  

अन्यान्तर्भावनातश्च दीक्षानन्तविभेदभाक् ।  


अनेके हि दीक्ष्याः -- इति तत्तदाशयानुसारं कस्यचिदध्वनः   
प्राधान्यमितरेषां च गुणभावो येनैवं दीक्षाया अप्यानन्त्यम् ।   
एवं तत्त्वाध्वन्यपि कस्यचित्तत्त्वस्य प्राधान्यं कस्यचिच्च गुणभावो   
येनैवमनेकभेदत्वम्, तथात्वे चैषां न   
तत्त्वाध्वरूपताप्रच्यावस्तत्त्वभेदमात्रकृतत्वादेवंरूपत्वस्य ॥ ३८   
॥   

तदाह --   


तेन षट्त्रिंशतो यावदेकतत्त्वविधिर्भवेत् ॥ ११-३९ ॥  

तत्त्वाध्वैव स देवेन प्रोक्तो व्याससमासतः ।  


तेनेति, उक्तेन न्यायेन । प्रोक्त इति सर्वत्रागमे । यदुक्तम् ↓   

"तत्त्वैः षट्त्रिंशतार्धेन तदर्धेनाथ पञ्चभिः ।  
स्थितिरेकेन वा कार्या परापरविभूतये ॥"   

इति ॥ ३९ ॥  

ननु   

"अक्के चेन्मधु विन्देत किमर्थं पर्वतं व्रजेत् ।"  

इति न्यायेन यद्येकतत्त्वात्मना सङ्क्षिप्तेनैव प्रकारेण दीक्षा सिद्ध्येत्   
तत्किमन्यैर्विस्तृतैः प्रकारैः ? -- इत्याशङ्क्याह --   


एकतत्त्वविधिश्चैष सुप्रबुद्धं गुरुं प्रति ॥ ११-४० ॥  

शिष्यं च गतभोगाशमुदितः शम्भुना यतः ।  


गतभोगाशमिति मुमुक्षुमेव -- इत्यर्थः ॥ ४० ॥  

ननु दीक्षया शिवतत्त्वं नामासाद्यम् -- इति सर्वत्रोक्तम्, तच्चादित एव   
सिद्धमिति किमनया व्यस्तया समस्तया वा? -- इत्याशङ्क्याह --   


भेदं विस्फार्य विस्फार्य शक्त्या स्वच्छन्दरूपया ॥ ११-४१ ॥  

स्वात्मन्यभिन्ने भगवान्नित्यं विश्रमयन् स्थितः ।  


एतदेव परमेश्वरस्य परं स्वातन्त्र्यं यदेवं भेदमवभासयति च   
दीक्षादिक्रमेणाद्वयैकपरमार्थे स्वात्मनि च विश्रमयति, इति ।   
यदभिप्रायेणैव प्रागेव --   

"प्रतिक्षणं विश्वमिदं स्वसंविदि विलापयन् ।  
विसृजंश्च ततो भूयः शश्वद्भैरवतां व्रजेत् ॥" (तम्। ५।३६)  

इत्याद्युक्तम् ॥ ४१ ॥   

इदानीं प्रकृतमेवोपसंहरन्नन्यदवतारयति --   


इत्थं त्र्यात्माध्वनो भेदः स्थूलसूक्ष्मपरत्वतः ॥ ११-४२ ॥  

मेयभागगतः प्रोक्तः पुरतत्त्वकलात्मकः ।  
अधुना मातृभागस्थं रूपम् त्रेधा निरूप्यते ॥ ११-४३ ॥  


प्रोक्त इत्यष्टमाह्निकात्प्रभृति । त्रेधेति पदमन्त्रवर्णगतत्वे   
स्थूलसूक्ष्मपरत्वेन -- इत्यर्थः । एतदेव हि वर्णानां परत्वं   
यत्स्थूलसूक्ष्मौ पदमन्त्रावप्येतद्व्याप्तावेव, इति । अत एव   
चानुजोद्देशोद्दिष्टस्य वर्णभेदक्रमाख्यस्यापि प्रमेयस्यावकाशो दत्तः   
॥ ४३ ॥  

तदाह ↓   


यत्प्रमाणात्मकं रूपमध्वनो मातृभागगम् ।  
पदं ह्यवगमात्मत्वसमावेशात्तदुच्यते ॥ ११-४४ ॥  

तदेव च पदं मन्त्रः प्रक्षोभात्प्रच्युतं यदा ।  
गुप्तभाषी यतो माता तूष्णीम्भूतो व्यवस्थितः ॥ ११-४५ ॥  


यन्नाम हि प्रमात्रंशाश्रयणेन प्रमाणात्मकं   
बाहिर्मुख्यात्प्रक्षुब्धमध्वनो रूपम् तत्पदमुच्यते तथागमेऽभिधीयते   - इत्यर्थः । यतः पद्यते ज्ञायतेऽनेनार्थः, इत्यवगमात्मकं पदम्,   
अध्वनोऽप्यवगमात्मत्वसमावेशात्, इत्येव प्रमाणात्मकत्वे हेतुः,   
प्रकाशावेशमन्तरेण हि प्रकाश्यं नाम न किञ्चन प्रकाशेत --   
इत्याशयः । यदा च तदेव पदं   
प्रमाणात्मकाद्रूपात्प्रच्युतमन्तर्मुखत्वादक्षुब्धं रूपमाप्तं तदा   
प्रमात्रात्मा मन्त्रो यतोऽसौ प्रक्षोभाभावादौदासीन्येनावस्थानात्   
"गुप्तभाषी" अन्तःपरामर्शात्मकः इत्यर्थः । अत एव "मन्त्रः"   
इत्यन्वर्थमभिधानम् ? -- इति भावः ॥ ४५ ॥  

नन्वस्य तूष्णीम्भूतत्वादन्तःपरामर्शात्मकत्वे किं प्रमाणम् ? --   
इत्याशङ्क्याह --   


तथापि न विमर्शात्मरूपं त्यजति तेन सः ।  
प्रमाणात्मविमर्शात्मा मानवत्क्षोभभाङ् न तु ॥ ११-४६ ॥  

मन्त्राणां च पदानां च तेनोक्तं त्रिकशासने ।  
अभिन्नमेव स्वं रूपं निःस्पन्दक्षोभिते परम् ॥ ४७ ॥  


नह्यसौ तूष्णीम्भूतत्वेऽपि  

श्वभावमवभासस्य विमर्शं विदुः" (रि। प्र। १।५।११)  

इत्याद्युक्तयुक्त्या विमर्शात्मकतां जहाति, इति प्रमाणवदस्यापि विमर्श   
एव स्वभावो येनानयोः स्वरूपे न कश्चिद्भेदः । अत एव   
वक्ष्यमाणगत्या श्रीपूर्वशास्त्रे पदानां मन्त्राणां चैकमेव   
रूपमुक्तम्; किं त्वयमेवानयोर्विशेषो यन्मानं क्षुब्धम्, माता   
पुनरक्षुब्धः -- इति । तदुक्तम् "मानवत्क्षोभभाङ् न तु" इति,   
निःस्पन्दक्षोभिते परम्" इति च ॥ ४७ ॥  

एवं स्थूलसूक्ष्मभेदेन पदमन्त्राध्वस्वरूपम् निरूप्य परत्वेन   
वर्णाध्वानमपि निरूपयति ↓   


औदासीन्यपरित्यागे प्रक्षोभानवरोहणे ।  
वर्णाध्वा मातृभागे स्यात् पूर्वं या कथिता प्रमा ॥ ११-४८ ॥  

सा तु पूर्णस्वरूपत्वादविभागमयी यतः ।  


इह परिमितप्रमातृदशाधिशायिनीमुदासीनतां परित्यजन्ती   
प्रमाणसमुचितं क्षुब्धं रूपम् चानवरूढा,   
इत्यर्थात्पूर्णतारूपा या प्रमितिः पूर्वमुक्ता सैव   
प्रमात्रंशाश्रयणेन वर्णाध्वा स्यात्, यदियं दशा   
स्वात्ममात्रविश्रान्त्या क्षोभोपशमान्मातृमानादिगर्भीकारेण   
तदविभिन्नस्वभावा -- इत्यर्थः ॥ ४८ ॥   

अत एवात्र पदमन्त्रक्रोडीकारसहिष्णुतयैव वर्णाध्वनो निर्देशः --   
इत्याह --   


तत एकैकवर्णत्वं तत्त्वे तत्त्वे क्षमादितः ॥ ११-४९ ॥  

कृत्वा शैवे परे प्रोक्ताः षोडशार्णा विसर्गतः ।  


पूर्णत्वादेव चास्या दशायाः क्षित्यादितत्त्वचतुस्त्रिंशतौ   
क्षकारात्प्रभृति एकमेव वर्णं योजयित्वा "परे"   
पूर्णत्वाद्व्यापकतयाभिमतेऽर्थात् सशक्तिके "शैवे" शिवाख्ये   
षट्त्रिंशे तत्त्वे संहारप्रक्रमस्याध्वशुद्धावुचितत्वात्   
विसर्गादारभ्यानुलोम्येनाकारपर्यन्तं स्वरषोडशकमुक्तम् ॥ ४९ ॥  

ननु यदि नाम निर्विभागपरिपूर्णसंविदात्मिका सा दशा, कुतस्त्योऽयं   
विभागः? -- इत्याशङ्क्याह --   


तत्र शक्तिपरिस्पन्दस्तावान् प्राक् च निरूपितः ॥ ११-५० ॥  


यश्चायं षोढाध्वविभागः स पूर्वस्तच्छक्तिपरिस्पन्द एवेत्युक्तं   
प्राग्बहुशः । तस्येति सम्बन्धमात्रे वाच्ये तत्रेति सप्तम्या   
तद्भित्तिलग्नत्वमेवावेदितम् ॥ ५० ॥  

एतदेव सङ्कलयितुं प्रतिजानीते --   


सङ्कलय्योच्यते सर्वमधुना सुखसंविदे ।  


सर्वमिति षडध्वजातम् ॥  

तदेवाह ↓   


पदमन्त्रवर्णमेकं पुरषोडशकं धरेति च निवृत्तिः ।  
तत्त्वार्णमग्निनयनं रसशरपुरमस्त्रमन्त्रपदमन्या ॥ ११-५१ ॥  

मुनितत्त्वार्णं द्विकपदमन्त्रं वस्वक्षिभुवनमपरकला ।  
अग्न्यर्णतत्त्वमेककपदमन्त्रं सैन्यभुवनमिति तुर्या ॥ ११-५२ ॥  

षोडश वर्णाः पदमन्त्रतत्त्वमेकं च शान्त्यतीतेयम् ।  
अभिनवगुप्तेनार्यात्रयमुक्तं सङ्ग्रहाय शिष्येभ्यः ॥ ११-५३ ॥  


पदमन्त्रवर्णमिति समाहारः । एकमिति क्षकाररूपम् ।    
पुरषोडशकमिति कालाग्न्यादिवीरभद्रान्तम् ।   
भुवनविभागश्चायमष्टमाह्निकान्ते,  

"श्रीपूर्वशासने पुनरष्टादशाधिकं शतं कथितम् ।  
तदिह प्रधानमधिकं सङ्क्षेपेणोच्यते शोध्यम् ॥" (८।४।३६)  


इत्यादिना सिद्धान्ततयोक्त इति तत एवात्रानुसन्धेयः किं   
तत्संवादनग्रन्थगौरवेण । निवृत्तिरिति, येह धारिकेत्युक्ता ।   
"अग्नयः" त्रयः नयने" द्वे, तेनाबादीन्यव्यक्तान्तानि तत्त्वानि,   
हादिङान्ता वर्णाश्च त्रयोविंशतिः । "रसाः" षट्, "शराः" पञ्च   
। एवं षट्पञ्चाशत् पुराणि । "अस्त्राणि" शराः पञ्च, तेन द्वे   
चतुरक्षरे, त्रीणि पञ्चाक्षराणि, इति पञ्च पदानि मन्त्राश्च ।   
अन्येति, आप्यायिन्यपरर्याया प्रतिष्ठा । मुनीति सप्त, तेन   
पुमादिमायान्तानि तत्त्वानि जादिघान्ताश्च वर्णाः । द्विकेति, तेन   
पञ्चाक्षरमेकं द्व्यक्षरं द्वितीयं चेति पदे मन्त्रौ च । "वसवः"   
अष्टौ "अक्षिणी" द्वे, तेनाष्टाविंशतिर्भुवनानि । अपरकलेति,   
बोधिन्यपरपर्याया विद्या । "अग्नयः" त्रयः, तेन गखका वर्णा   
विद्येश्वरसदाशिवाश्च तत्त्वानि । एककेति, तेन त्र्यक्षरं पदं   
मन्त्रश्च । शैन्यानि" अक्षौहिण्योऽष्टादश । तुर्येति,   
उत्पूयिन्यपरपर्याया शान्ता । षोडशेति, विसर्गाद्यकारान्ताः ।   
स्वरषोडशकात्मकमेवैकं पदं मन्त्रश्च । तत्त्वमिति, शिवाख्यं   
षट्त्रिंशम्, तच्च सशक्तित्वेऽपि प्राधान्यादेकम्, शक्तिर्हि न   
शक्मिमतो भिन्ना भवितुमर्हति -- इति भावः । वस्तुतस्तु   
व्यापकतयाभिमतं तत्त्वद्वयमेव, यदभिप्रायेणैव श्रीपूर्वशास्त्रे   -   

"षट्त्रिंशत्तत्त्वभेदेन न्यासोऽयं समुदाहृतः ।" (मा।वि। ६।६)  

इत्युक्तम् । शान्त्यतीतायां च भुवनानि न सम्भवन्ति -- इति नात्र   
तन्निर्देशः । यदुक्तम् --   

"… शान्त्यतीता त्वभुवनैव ।" (८।४५२)   

इति । एवमप्यधिकृत्य पदवर्णविभागो मन्तव्यः । एवमष्टादशोत्तरं   
शतं भुवनानि, षट्त्रिंशत्तत्त्वानि, पञ्च कलाः, दश पदानि,   
तावन्त एव मन्त्राः, पञ्चाशद्वर्णाश्चेति षोढाध्वा ↓ इति   
पिण्डार्थः । तदुक्तम् --   

"आद्यं धारिकया व्याप्तं तत्रैकं तत्त्वमिष्यते ।  
एकमेकं पृथक् क्षार्णं पदार्णमनुषु स्मरेत् ॥  

कालाग्निभुवनाद्यावद्वीरभद्रपुरोत्तमम् ।  
पुरषोडशकं ज्ञेयं षड्विधोऽध्वा प्रकीर्तितः ॥  

आप्यायिन्या द्वितीयं च तत्र तत्त्वानि लक्षयेत् ।  
त्रयोविंशत्यबादीनि तद्वट्टाद्यक्षराणि च ॥  

पदानि पञ्च मन्त्राश्च षट्पञ्चाशत्पुराणि च ।  
तत्त्वानि सप्त बोधिन्या तच्चतुर्धा पुराणि च ॥  

तृतीये सप्त वर्णाः स्युः पदमन्त्रद्वयद्वयम् ।  
उत्पूयिन्या चतुर्थं तु तत्र तत्त्वत्रयं विदुः ॥  

वर्णत्रयं मन्त्रमेकं पदमेकं च लक्षयेत् ।  
अष्टादश विजानीयाद्भुवनानि समासतः ॥  

शिवतत्त्वं परं शान्तं कला तत्रावकाशदा ।  
स्वरषोडशकं मन्त्रं पदं चैकं विलक्षयेत् ॥  

इत्येवं षड्विधोऽप्यध्वा समासात्परिकीर्तितः ।" (मा।वि। २।५७)   

इति । अभिनवगुप्तेति स्वनामोदीरणस्यायमाशयो -- यदेतावत्प्रमेयजातं   
विस्तरीतुमिव सङ्ग्रहीतुमप्यनन्यसाधारणं ममैव परं   
प्रावीण्यमिति ॥ ५३ ॥  

ननु पारमेश्वरः शक्तिपरिस्पन्द एव षोढाध्वा इति प्राङ्निरूपितम्,   
तत्कथमिदानीं तत्त्वभुवनादितया बहीरूपत्वेनापि तस्य   
स्वरूपमुक्तम्? -- इत्याशङ्क्याह --   


सोऽयं समस्त एवाध्वा भैरवाभेदवृत्तिमान् ।  
तत्स्वातन्त्र्यात्स्वतन्त्रत्वमश्नुवानोऽवभासते ॥ ११-५४ ॥  


यद्यपि वस्तुतः समस्तोऽयमध्वा पूर्णप्रकाशभिन्न एव तथापि   
तदिच्छयैव तदतिरिक्तायमानतया स्वातन्त्र्येण प्रस्फुरेद् येनास्य   
बहीरूपतयाऽवभासः ॥ ५४ ॥  

ननु कलाद्यध्वा मेयभागगतत्वाद् बहिः स्वातन्त्र्येणावभासतां   
नाम, मन्त्राद्यध्वा पुनः प्रमातृभागगतः इति कथमस्य   
तथाभावः स्यात्? -- इत्याशङ्क्याह --   


तथाहि मातृरूपस्थो मन्त्राध्वेति निरूपितः ।  


मन्त्राद्यध्वा हि प्रमातृभागगतोऽपि तथा स्वतन्त्र एव इत्येवं समस्त   
एवाध्वायमविशेषेण निरूपितः समनन्तरमेवोक्तः -- इत्यर्थः ॥  

नन्वयं मन्त्राद्यध्वा प्रमातृभागगतश्च स्वातन्त्र्येणावभासेत चेति   
विप्रतिषिद्धमेतत्? -- इत्याशङ्क्यैतदेवोपपादयति --   


तथाहि चिद्विमर्शेन ग्रस्ता वाच्यदशा यदा ॥ ११-५५ ॥  

शिवज्ञानक्रियायत्तमननत्राणतत्परा ।  
अशेषशक्तिपटलीलीलालाम्पट्यपाटवात् ॥ ११-५६ ॥  

च्युता मानमयाद्रूपात् संविन्मन्त्राध्वतां गता ।  


यदा हि चेतनव्यापारमयप्रमाणरूपेण विमर्शनेन बाह्यमर्थजातं   
स्वात्मसात्कृतं तदा निखिलस्य चक्षुरादीन्द्रियवृत्तिस्वभावस्य   
शक्तिनिकुरम्बकस्य या "लीला" बहिःप्रसरणं तत्र "लाम्पट्यात्"   
औत्सुक्यात् यदौन्मुख्यात्मकं पाटवमेवंविधात्   
क्षुब्धान्मानमयाद्रूपादवरूढा, अत एव शिवस्य   

"विमर्श एव देवस्य शुद्धे ज्ञानक्रिये यतः ।" (रि। प्र। १।८।११)  

इत्यादिनीत्या स्वातन्त्र्यमात्ररूपयोर्ज्ञानक्रिययोरायत्तं   
तदेकपरमार्थं यन्मननमिदमिति परामर्शः, तथा   
त्राणमिदम्परामर्शविश्रान्तिभूरहन्तापरामर्शस्तत्र तत्परा   
बहिरौन्मुख्यविरमात्तदेकविश्रान्ता सङ्कुचितप्रमातृरूपा   
संविन्मन्त्राध्वतां गता तन्मयतया प्रस्फुरिता -- इत्यर्थः ॥ ५६ ॥  

द्विविधं हि संविदः परिस्फुरणं क्षुब्धमक्षुब्धं च ।   
तत्राक्षुब्धतायामस्याः प्रमातृत्वे मन्त्राध्वत्वम्, अन्यथा पुनः   
प्रमाणत्वे पदाध्वत्वम्, तदाह --   


प्रमाणरूपतामेत्य प्रयात्यध्वा पदात्मताम् ॥ ११-५७ ॥  


एतदेवोपपादयति ↓   


तथा हि मातुर्विश्रान्तिर्वणान्सङ्घट्य तान्बहून् ।  


प्रमाता हि वदकषादीननेकान्वर्णान् सङ्क्षोभ्य तत्तत्पदनिष्पत्त्या   
तं तमर्थमधिगच्छेत् येनास्य स्वात्मनि क्षोभोपरमः स्यात् ॥  

ननु सङ्घट्टने वर्णानामेव क्षोभः स्यान्न प्रमातुरिति कस्तस्य   
तदुपरमार्थः? -- इत्याशङ्क्याह --   


सङ्घट्टनं च क्रमिकं सञ्जल्पात्मकमेव तत् ॥ ११-५८ ॥  

विकल्पस्य स्वकं रूपं भोगावेशमयं स्फुटम् ।  
अतः प्रमाणतारूपं पदमस्मद्गुरुर्जगौ ॥ ११-५९ ॥  


क्रमिकमिति पूर्वापररूपत्वाद्वाचः, अत एव   

"तत्पूर्वजनितसंस्कारसहितोऽन्त्यो वर्णो वाचकः"   

इति भङ्ग्या सन्धाय जल्पनात्सञ्जल्पात्मकम् -- इत्युक्तम् ।   
विनानुसन्धानमेव पदसम्पत्त्यभावात् क्रमिकैर्वर्णैः क   
इवार्थाधिगमो भवेत् -- इति भावः । एतदेव च   
"शब्दसंसर्गयोग्यार्थप्रतीतिः कल्पना" इत्यादिनीत्या विकल्पस्य   
तात्त्विकं रूपम् -- इत्याह -- विकल्पस्य स्वकं रूपमिति । नन्वेवमपि   
प्रमातुः कः क्षोभः? -- इत्याशङ्क्याह -- स्फुटं भोगावेशमयमिति,   
तत्तदर्थानुभवोदितसुखदुःखादिवेदनात्मकम् -- इत्यर्थः । "अतः" इति   
भोगावेशमयत्वेन प्रमातृक्षोभरूपत्वात् ॥  

इह वाचकतया साजात्येन वर्णाध्वनः प्रसङ्गेऽपि   

"ज्ञानं न जायते किञ्चिदुपष्टम्भनवर्जितम् ।"  

इत्यादिनीत्या प्रमेयमन्तरेण प्रमाणतैव न भवेत् --   
इत्येतदानन्तर्येण प्रमेयभागस्थं कलाद्यध्वत्रयमभिधत्ते । तत्रापि   
मेयस्य मानरूपतावेशे कलाध्वत्वम्, अन्यथा तु सूक्ष्मत्वे स्थूलत्वे च   
तत्त्वाध्वत्वं भुवनाध्वत्वं च -- इत्याह --   


प्रमाणरूपतावेशमपरित्यज्य मेयताम् ॥ ११-६० ॥  

गच्छन्कलनया योगादध्वा प्रोक्तः कलात्मकः ।  
शुद्धे प्रमेयतायोगे सूक्ष्मस्थूलत्वभागिनि ॥ ११-६१ ॥  

तत्त्वाध्वभुवनाध्वत्वे क्रमेणानुसरेद् गुरुः ।  


कलनयेति, कलना हि विकल्पनं तदेव च प्रमाणसतत्त्वम् -- इत्युक्तं   
प्राग्बहुशः । "शुद्धे" इति प्रमाणतावेशशून्ये -- इत्यर्थः ॥ ६१ ॥  

एवं प्रमातृप्रमाणप्रमेयानन्तरं तत्सम्बन्धनिबन्धनं   
प्रमाणफलरूपम् वर्णाध्वानं वक्तुमुपक्रमते --    
प्रमेयमानमातॄणां यद्रूपमुपरि स्थितम् ॥ ६२ ॥  


प्रमात्मात्र स्थितोऽध्वायं वर्णात्मा दृश्यतां किल ।  


उपरि स्थितमिति, प्रमेयादीनां त्रयाणामपि विश्रान्तिधाम -- इत्यर्थः   
॥ ६२ ॥  

तदेवाह ↓   


उच्छलत्संविदामात्रविश्रान्त्यास्वादयोगिनः ॥ ११-६३ ॥  

सर्वाभिधानसामर्थ्यादनियन्त्रितशक्तयः ।  
सृष्टाः स्वात्मसहोत्थेऽर्थे धरापर्यन्तभागिनि ॥ ११-६४ ॥  

आमृशन्तः स्वचिद्भूमौ तावतोऽर्थानभेदतः ।  
वर्णौघास्ते प्रमारूपां सत्यां बिभ्रति संविदम् ॥ ११-६५ ॥  


इह खलु "अविभागा तु पश्यन्ती सर्वतः संहृतक्रमा ।  
स्वरूपज्योतिरेवान्तः सूक्ष्मा वागनपायिनी ॥" (वा। प।)  

इत्यादिनीत्या क्रमस्यानुन्मीलनात्परस्परमनासादितविभागवर्णौघा   
भगवता स्वचिद्भूमौ पश्यन्त्यात्मनि शुद्धविद्यादशायां   
मायादिधरान्ते स्वाविभिन्ने वाच्यरूपतत्तत्तत्त्वाद्यात्मन्यर्थे सति   
तावतो धरान्तानेवार्थानभेदेनामृशन्तोऽहन्ताच्छादितेदन्ता-  
परामर्शसाराः सन्तः शृष्टाः" समुल्लासिताः -- इत्यर्थः ।   
नन्वेषां प्रतिनियतार्थविषयमेव वाचकत्वं च दृश्यते न   
सर्वार्थविषयमिति किमेतदुक्तम्? -- इत्याशङ्क्याह -- सर्वाभिधानेत्यादि   
। यदभिप्रायेण वैयाकरणैरपि शर्वः शब्दः   
सर्वार्थप्रतिपादनशक्तियुक्तः" इत्याद्युक्तम् ।   
सर्वाभिधानसामर्थ्येऽपि किं निमित्तम्? -- इत्युक्तम् -- उच्छलदित्यादि ।   
परस्यां हि संविदि सर्वभावनिर्भरत्वात्सर्वमस्ति -- इत्यभिप्रायः ।   
त एव च वर्णाः प्रमारूपां प्रमात्रादित्रयविश्रान्तिमयीं   
पारमार्थिकीं संविदं "बिभ्रति" पुष्णन्ति तन्मयतयैव प्रस्फुरन्ति -- इत्यर्थः ॥ ६५ ॥   

ननु शब्दार्थव्युत्पत्तिबालिशानां बालादीनामपि सम्भवत्येव प्रमेति   
कथमेतदुक्तं "वर्णा एव बिभ्रति? -- इत्याशङ्क्याह --   


बालास्तिर्यक्प्रमातारो येऽप्यसङ्केतभागिनः ।  
तेऽप्यकृत्रिमसंस्कारसारामेनां स्वसंविदम् ॥ ११-६६ ॥  

भिन्नभिन्नामुपाश्रित्य यान्ति चित्रां प्रमातृताम् ।  


अकृत्रिमसंस्कारसारामिति, स्वारसिकपरामर्शपरमार्थाम् -- इत्यर्थः   
। ननु चिदेकस्वभावनिर्विभागसहजपरामर्शसारप्रमाश्रयणे   
बालतिर्यगादीनामव्युत्पत्तिविशेषेऽपि कथङ्कारं परस्परं   
प्रमातृतायां वैचित्र्यं स्यात्? -- इत्याशङ्क्योक्तम् -- भिन्नभिन्नामिति,   
स्वस्वातन्त्र्यमायानुवेधोपरतसङ्कोचाम् -- इत्यर्थः । (यदुक्तम्) --   

"व्यवहाराः प्रतायन्ते तिरश्चामपि तद्वशात् ।"   

इति ॥ ६६ ॥  

न केवलमियमसङ्केतभाजां बालादीनामेव विचित्रायां   
प्रमातृतायां निबन्धनं यावत्सङ्केतभाजां व्युत्पन्नानामपि --   
इत्याह --   


अस्या चाकृत्रिमानन्तवर्णसंविदि रूढताम् ॥ ११-६७ ॥  

सङ्केता यान्ति चेत्तेऽपि यान्त्यसङ्केतवृत्तिताम् ।  


अस्यां समनन्तरोक्तस्वरूपायामकृत्रिमा स्वयमगृहीतसङ्कोचात्   
एवानन्ता येयं वर्णसंवित् तस्यां   
विमर्शशक्तिसारायामावापोद्वापपरिगृहीतान्वयव्यतिरेकहेतुकाः   
शब्दार्थसंयोजनात्मानः शङ्केता अपि रूढताम्" विश्रान्तिं यदा   
यान्ति तदा ते सङ्केता एवासङ्केतवृत्तितां यान्ति ।  

"शब्दे वाचकशक्तिश्च नित्यैवाग्नाविवोष्णता ।"  

इत्यादिनीत्या   
सङ्केतसमयविलक्षणविमर्शसारशक्तिरूपसम्बन्धात्मकतया   
वस्तुस्पृशो भवन्ति -- इत्यर्थः । अपिर्भिन्नक्रमः ॥ ६७ ॥  

एतदेव व्यतिरेकद्वारेणाप्युपपादयति   


अनया तु विना सर्वे सङ्केता बहुशः कृताः ॥ ११-६८ ॥  

अविश्रान्ततया कुर्युरनवस्थां दुरुत्तराम् ।  
बालो व्युत्पाद्यते येन तत्र सङ्केतमार्गणात् ॥ ११-६९ ॥  


अनया समनन्तरोक्तया संविद्रूढतया विना हि विश्रान्तिमलभमाना   
बहुशः कृता अपि "वृक्षस्तरुः शाखी" इत्यादयः सर्वे सङ्केताः   
"शब्दैरेव शब्दान् व्याचष्टे" इति भङ्ग्या दुरुत्तरामनवस्थां   
कुर्युः, सङ्केतान्तरमार्गणं न विरमेत् -- इत्यर्थः । यतो येन येन   
सङ्केतेन बालो व्युत्पाद्यते तत्र "को वृक्षस्तरुः शाखी"   
इत्यादिवत्सङ्केतान्तरं मृग्यत एवेति ॥ ६९ ॥  

नन्वस्य किं सङ्केतान्तरमार्गणेन, अङ्गुल्यादिनिर्देशेन   
व्युत्पत्तिर्भविष्यति? -- इत्याशङ्क्याह --   


अङ्गुल्यादेशनेऽप्यस्य नाविकल्पा तथा मतिः ।  
विकल्पः शब्दमूलश्च शब्दः सङ्केतजीवितः ॥ ११-७० ॥  


अस्य व्युत्पाद्यमानस्य बालादेः "घटोऽयम्" इत्यङ्गुल्या निर्दिश्यमाने   
पुरोवर्तिन्यर्थे तथा वाच्यवाचकभावलक्षणा   
मतिर्घटशब्दवाच्योऽयमिति शब्दानुवेधादविकल्पा तावन्न भवेत् ।   

"अथ चेत्सविकल्पा तद्विकल्पाः शब्दयोनयः ।"  

इत्यादिनीत्या विकल्पस्तावच्छब्दमूलः, शब्दश्च सङ्केतैकपरमार्थः   - इति सङ्केतान्तरापेक्षायामनवस्थावश्यमापतेत् ॥ ७० ॥   

अतश्च संवित्परामर्शसारः शुद्धविद्यात्मा सङ्केतानपेक्षो   
वर्णग्राम एव विश्रान्तिस्थानतयाभ्युपगन्तव्यो येनानवस्था शाम्येत् --   
इत्याह --   


तेनानन्तो ह्यमायीयो यो वर्णग्राम ईदृशः ।  
संविद्विमर्शसचिवः सदैव स हि जृम्भते ॥ ११-७१ ॥  


"रिदृशः" इति सङ्केतादिनिरपेक्षः । सदैवेति,   
कृत्रिममायीयवर्णव्यवहरणावसरेऽपि -- इत्यर्थः । इह हि या काचन   
प्रमा समुल्लसति तत्रावश्यमिदमित्थमिति वर्णसम्भेदेन भाव्यमिति   
भावः ॥ ७१ ॥   

ननु प्रमासु प्रतिषिद्धा एव मायीया वर्णाः   
सम्भेदकतयाऽवभासन्ते -- इति किं नाम मायीयैरलौकिकैवर्णैः   
प्रयोजनम्? -- इत्याशङ्क्याह --   


यत एव च मायीया वर्णाः सूतिं वितेनिरे ।  
ये च मायीयवर्णेषु वीर्यत्वेन निरूपिताः ॥ ११-७२ ॥  

सङ्केतनिरपेक्षास्ते प्रमेति परिगृह्यताम् ।  


निरूपिता इति, श्रीपूर्वशास्त्रादौ । यदुक्तं तत्र --   

"या सा शक्तिर्जगद्धातुः कथिता समवायिनी ।"  

इत्यादि पीठिकाबन्धं कृत्वा   

"तत्र तावत्समापन्ना मातृभावं विभिद्यते ।"  

इत्याद्युपक्रम्य   

स तया सम्प्रबुद्धः सन्योनिं विक्षोभ्य शक्तिभिः ।  
तत्समानश्रुतीन् वर्णांस्तत्सङ्ख्यानसृजत् प्रभुः ॥  

तैस्तैरालिङ्गिताः सन्तः सर्वकामफलप्रदाः ।  
भवन्ति साधकेन्द्राणां नान्यथा वीरवन्दिते ॥" (मा।वि। ३।२८)   

इति । "ते" इत्यमायीया वर्णाः । परिगृह्यतामिति, अन्यथा हि   
प्रागुक्तवदनवस्थोपनिपातात्प्रमोत्पाद एव न स्यात् -- इत्यनेन   
मूकप्रायं विश्वं भवेत् -- इति भावः ॥ ७२ ॥  

एतदेव निदर्शयति ↓   


तथा हि परवाक्येषु श्रुतेष्वाव्रियते निजा ॥ ११-७३ ॥  

प्रमा यस्य जडोऽसौ नो तत्रार्थेऽभ्येति मातृताम् ।  


श्रुतेष्वपि हि परवाक्येषु यस्य तद्विषया निजा प्रमाव्रियते आवृता   
भवति, अनवधानादिना परवाक्याद्यवगन्तुं नोत्सहते; अत एव स   
जडस्तत्रार्थे प्रमातृतां नाभ्येति, तदर्थाधिगन्ता न भवेत् --   
इत्यर्थः ॥ ७३ ॥  

नन्वस्य परवाक्यादौ तत्पाठान्यथानुपपत्त्यास्त्येवा(व)गमः ↓ इति   
किं नाम सुप्रमाणम्? -- इत्याशङ्क्याह --   


शुकवत्स पठत्येव परं तत्क्रमितैकभाक् ॥ ११-७४ ॥  

स्वातन्त्र्यलाभतः स्वाक्यप्रमालाभे तु बोद्धृता ।  


स खल्वावृतप्रमितिर्जडस्तेषां परवाक्यानां क्रमिकतामेवैकां   
भजमानः शुकवदर्थात् परवाक्यादि पठत्येव, केवलं तद्विषया   
बोद्धृता पुनरस्य स्वकैव स्वाक्या येयं प्रमा तस्याः लाभे सति,   
तत्रैव कर्तृतात्मनः स्वातन्त्र्यस्य लाभाद्भवेत् -- इति वाक्यशेषः   
॥ ७४ ॥  

न केवलमस्यैवं प्रमालाभे परकीय एव वाक्यादौ बोद्धृत्वं   
भवेद्यावत्स्वकीयेऽपि कर्तृत्वम् -- इत्याह --   


यस्य हि स्वप्रमाबोधो विपक्षोद्भेदनिग्रहात् ॥ ११-७५ ॥  

वाक्यादिवर्णपुञ्जे स्वे स प्रमाता वशीभवेत् ।  


यस्य हि प्रमातुरनवधानाद्यात्मनां "विपक्षाणामुद्भेदस्य"   
प्रथमोल्लासस्यापि निग्रहात्" उन्मूलनात् स्वप्रमा प्रबुद्धा भवेत् स स्वे   
महावाक्यादिरूपे वर्णपुञ्जे वशीभवेत्, स्वयमपि तत्तद्वर्णारब्धं   
वाक्यादि निर्मातुं स्वतन्त्रः स्यात् -- इत्यर्थः ॥ ७५ ॥  

ननु यद्येवं तत्प्रमाबोधस्याविशेषेऽपि कस्मात् केचित्प्रमातारो   
वाक्याद्येव कुर्वते परे शास्त्राद्यपि -- इत्याशङ्क्याह --   


यथा यथा चाकृतकं तद्रूपमतिरिच्यते ॥ ११-७६ ॥  

तथा तथा चमत्कारतारतम्यं विभाव्यते ।  


तद्रूपमिति, तच्छब्देन प्रमाबोधपरामर्शः । चमत्कारेति, उत्तरोत्तरं   
वाक्यादिनिर्माणकर्तृतातिशयः -- इत्यर्थः ॥ ७६ ॥   

ननु च प्रमा नामानवच्छिन्नसहजपरामर्शमयी इति तस्याः प्रबोधः   
सर्वतोमुख एव भवेन्नांशांशिकया इति कथमुक्तम् "यथायथं   
तद्रूपमतिरिच्यते" इति? -- इत्याशङ्क्याह --   


आद्यामायीयवर्णान्तर्निमग्ने चोत्तरोत्तरे ॥ ११-७७ ॥  

सङ्केते पूर्वपूर्वांशमज्जने प्रतिभाभिदः ।  


इह खलु बालादीनां प्रथमसङ्केतादारभ्य यथापूर्वनिवेशिनि   
संविद्विमर्शबाह्यप्रसराभिप्रायेणोत्तरोत्तरे सङ्केते   
तदन्तर्विश्रान्त्यभिप्रायेण   
पूर्वस्मिन्पूर्वस्मिन्सङ्केतात्मन्यंशेऽर्थादुत्तरोत्तरस्य "मज्जने"   
तादात्म्ये सति, आद्यानां निखिलसङ्कोचविश्रान्तिभूतानां   
शुद्धविद्यात्मनां वर्णानामन्तः स्वात्मनि निःशेषेण "मग्ने"   
तदेकमयतामापन्ने "प्रतिभायाम्ः प्रमाप्रबोधस्य "भिदो"   
विशेषास्तारतम्यरूपम् वैचित्र्यम् -- इत्यर्थः ॥७७॥  

अत एव सर्वतोमुखं कवित्वं वक्तृत्वादावप्रतिहतः प्रसरोऽपि   
कदाचिद्भवेत् -- इत्याह --   


आद्योद्रेकमहत्त्वेऽपि प्रतिभात्मनि निष्ठिताः ॥ ११-७८ ॥  

ध्रुवं कवित्ववक्तृत्वशालितां यान्ति सर्वतः ।  


"आद्योद्रेकमहत्त्वे" इति, "आद्येन" प्राथमिकेन "उद्रेकेण" उच्छलत्तया   
महत्त्वं यस्य तस्मिन् परसंविद्धामसविधवर्तिनि -- इत्यर्थः ॥ ७८ ॥  

परधाराधिरोहे पुनः सर्वज्ञानक्रियायोग एव स्यात् -- इत्याह --   


यावद्धामनि सङ्केतनिकारकलनोज्झिते ॥ ११-७९ ॥  

विश्रान्तश्चिन्मये किं किं न वेत्ति कुरुते न वा ।  


अतश्चागमोऽप्येवम् -- इत्याह --   


अत एव हि वाक्सिद्धौ वर्णानां समुपास्यता ॥ ११-८० ॥  

सर्वज्ञत्वादिसिद्धौ वा का सिद्धिर्या न तन्मयी ।  


अतः परामर्शसारत्वादेव वर्णानां वाक्सिद्धिनिमित्तं   
विद्येश्वरत्वाद्यापत्तिनिमित्तं च समुपास्यता श्रीपूर्वशास्त्रादावुक्ता   - इत्यर्थः । यदुक्तं तत्र --   

"भूयोऽपि समुदायेन वर्णभेदश्च कीर्त्यते ।  
स्त्रीरूपां हृदि सञ्चिन्त्य सितवस्त्रादिभूषिताम् ॥  

नाभिचक्रोपविष्टां तु चन्द्रकोटिसमप्रभाम् ।  
बीजं यत्सर्वशास्त्राणां तत्तदा स्यादनारतम् ॥  

स्वकीयेनैव वक्त्रेण निर्गच्छत्प्रविचिन्तयेत् ।  
तारहारलताकारं विस्फुरत्किरणाकुलम् ॥  

वर्णैस्तारकसङ्काशैरारब्धममितद्युति ।  
मासार्धाच्छास्त्रसङ्घातमुद्गिरत्यनिवारितम् ॥  

स्वप्ने मासात्समाधिस्थः षड्भिर्मासैर्यथेच्छया ।  
उच्छिन्नान्यपि शास्त्राणि ग्रन्थतश्चार्थतोऽपि च ॥  

जानाति वत्सराद्योगी यदि चिन्मयतां गतः ।  
अनुषङ्गफलं चैतत्समासादुपवर्णितम् ॥  

विद्येश्वरसमानत्वसिद्धिरन्याश्च सिद्धयः ।" (मा।वि। १९।५५)   

इति । आदिशब्दाद्वश्यादिसिद्धिस्वीकारः । तदुक्तं तत्र ↓   

"अथवा योजयेत्कश्चिदेनां वश्यादिकर्मसु ।  
तदा प्रसाधयत्याशु साधकस्य समीहितम् ॥  

उदितादित्यवर्णानां(भाम्) समस्ताक्षरपद्धतिम् ।" (मा। वि। १९।६१)   

इति । ननु समुपास्यमानानां वर्णानां वाक्सिद्ध्यादिनिमित्तत्वमुचितम्   
इत्यास्तामेतत्, वश्यादिसिद्धिसाधकत्वं पुनरेषां कथङ्कारं   
सङ्गच्छताम् ? -- इत्याशङ्क्योक्तम् -- का सिद्धिर्या न तन्मयीति ॥ ८० ॥  

अत एव च   

"ये च मायीयवर्णेषु वीर्यत्वेन निरूपिताः ।" (तम्। ११।७३)  

इत्यादिनीत्या मायीयवर्णानां परामर्शमात्रसारा एते वर्णा   
वीर्यत्वेनावश्यमुपगन्तव्याः, अन्यथा हि ते लिपिसन्निवेशकल्पा न   
काञ्चन सिद्धिं विदध्युरित्यागमसंवादेन द्रढयति --   


तदुक्तं वरदेन श्रीसिद्धयोगीश्वरीमते ॥ ११-८१ ॥  

तेन गुप्तेन गुप्तास्ते शेषा वर्णास्त्विति स्फुटम् ।  


तदेवाह -- तेनेत्यादि । तेनेति, संवित्परामर्शमात्ररूपेण   
वीर्येणेत्यर्थः । "गुप्ताः" इति प्रच्छन्ननिजात्मानः । तदुक्तं तत्र --   

"दृष्ट्वा संस्कारविरहं मनुजानां समन्ततः ।  
विभेदं समयानां च कृतवन्तो नराधमाः ॥  

सर्वेषामेव मन्त्राणामतो वीर्यं प्रगोपितम् ।  
तेन गुप्तेन ते गुप्ताः शेषा वर्णास्तु केवलाः ॥  

गुप्तवीर्या महादेवि विधिनापि प्रयोजिताः ।  
तेनैते न प्रसिद्ध्यन्ति जप्ताः कोटिशतैरपि ॥"   

इति ॥ ८१ ॥  

तदेवोपसंहरति ↓   


एवं मामातृमानत्वमेयत्वैर्योऽवभासते ॥ ११-८२ ॥  

षड्वधः स्ववपुःशुद्धौ शुद्धिं सोऽध्वाधिगच्छति ।  


स्ववपुःशुद्धाविति, श्वस्य" असाधारणस्य कलाद्यात्मनः स्वरूपस्य   
"शुद्धौ" भोगासङ्गमालिन्यविनिवृत्तौ -- इत्यर्थः ॥ ८२ ॥   

ननु यद्येवं तत्प्रतिदीक्ष्यं साक्षात्षड्वधोऽप्यध्वा किं शोध्य उत   
न? -- इत्याशङ्क्याह --   


एकेन वपुषा शुद्धौ तत्रैवान्यप्रकारताम् ॥ ११-८३ ॥  

अन्तर्भाव्याचरेच्छुद्धिमनुसन्धानवान् गुरुः ।  


एकेनेति कलादिमध्यादन्यतमेन । शुद्धाविति कर्तव्यायाम् ॥ ८३ ॥  

एवमप्यशक्तौ क्रमान्तरमस्ति -- इत्याह --   


अनन्तर्भावशक्तौ तु सूक्ष्मं सूक्ष्मं तु शोधयेत् ॥ ११-८४ ॥  

तद्विशुद्धं बीजभावात् सूते नोत्तरसन्ततिम् ।  


सूक्ष्ममिति, पेलवं कारणम् -- इत्यर्थः । यथा वाचकाध्वनो   
वर्णाः, वाच्याध्वनश्च कलाः ॥ ८४ ॥   

ननु शोध्यस्य षड्वधस्याप्यध्वनः का नाम शुद्धिः? --   
इत्याशङ्क्याह --   


शोधनं बहुधा तत्तद्भोगप्राप्त्येकतानता ॥ ११-८५ ॥  

तदाधिपत्यं तत्त्यागस्तच्छिवात्मत्ववेदनम् ।  
तल्लीनता तन्निरासः सर्वं चैतत्क्रमाक्रमात् ॥ ११-८६ ॥  


तत्तद्भोगप्राप्त्येकतानतेति -- तस्य तस्य दीक्ष्यतया सम्मतस्य अणोः   

"अर्जिते सति भोक्तव्यो भोगो दुःखसुखात्मकः ॥" (स्व ४।१२०)  

इत्यादिनीत्या प्राक्कर्मार्जितस्य सुखदुःखात्मनो भोगस्य या "प्राप्तिः"   
भोग्यता तत्रैकतानता  

"प्राक्कर्मवासनाशेषफलभोग्यत्वहेतवे ।" (स्व। ४।११४)   

इति । तथा   

"भिन्नदेहा विसृज्यन्ते गर्भे वागीशियोनिषु ।" (स्व। ४।११५)  

इत्यादिनीत्या तद्भोग्यत्वसम्पत्तये तत्तद्देहसृष्टिद्वारेण   
जन्मपरिग्रहे दार्ढ्यम् -- इत्यर्थः । तदाधिपत्यमिति, तस्य   
दीक्ष्यस्याणोर्भोगे "आधिपत्यम्" अधिकारः । तत्त्याग इति,   
तस्याणोर्भोगविषयः "त्यागः" समाप्तिः, उपभोगद्वारेण   
निःशेषीकरणात्मा निष्कृतिः । यदुक्तम् --   

"विषया भुवनाकारा ये केचिद्भोग्यरूपिणः ।  
भुक्तकर्मफलाशेषा निष्कृतिस्तेन सा स्मृता ॥" (स्व। ४।१२५)   

इति । तच्छिवात्मत्ववेदनमिति, तस्याणोः  

"शुद्धतत्त्वाग्रसंस्थं तच्चैतन्यं कनकप्रभम् ।" (स्व। ४।१३३)  

इत्याद्युक्त्या तत्तदावरणविगमाच्छ्रेयोरूपम् निर्मलात्मत्वेन "वेदनम्"   
अस्य शोधितादधस्तनादध्वन उद्धारः इत्यर्थः । तल्लीनतेति, तस्य   
भोगे लीनता परप्रीत्यात्मविश्रान्तिसतत्त्वो लयः । यदुक्तम् ↓   

"लयः परमया प्रीत्या सुखदुःखात्मकेऽप्यलम् ।" (स्व। ४।१२०)  

इति । तन्निरास इति, तस्य भोगान्निरासः पुनर्भोगैरसम्बन्धो   
भोक्तृत्वाभावात्मा विश्लेषः । यदुक्तम् ↓   

"विश्लेषो निष्कृतिर्भोगाद्भोगाभावे स हि स्मृतः ।" (स्व। ४।१२६)   

इति । अत्र च शुद्धिस्वरूपमात्राभिधित्सया क्रमो न विवक्षितः --   
इत्येवमेषामभिधानम् ।   
तदेतज्जन्माधिकारभोगलयनिष्कृतिविशे(श्ले)षोद्धारादिलक्षणं   
सर्वं शोधनसमाख्यातं संस्कारजातं   
श्रीमत्स्वच्छन्दशास्त्राद्युक्तरूपात् क्रमाद्भवेत् ।   
तीव्रतीव्रशक्तिपातवतां च  

"जननादिविहीनां तु येन येनाध्वना गुरुः ।  
कुर्यात्स एकतत्त्वान्तां … ॥" (१८।२)  

इत्यादिवक्ष्यमाणस्वरूपादक्रमाद्वेति ॥ ८६ ॥  

ननु चैतत्सर्वं किममन्त्रकं कार्यमुत समन्त्रकम्, तत्राप्यमन्त्रकत्वे   
छात्रमनोरथप्रायत्वान्न किञ्चित् सिद्ध्येत्, -- इति यत्किञ्चिदेतत् स्यात् ।   
समन्त्रकत्वे पुनरचिन्त्या   
मन्त्रशक्तिरचिन्त्यप्रभावत्वादनायासमक्रमेणैव सर्वसम्पत्तिरस्तु   
किं क्रमेण येन   

"गर्भेषु गर्भनिष्पत्ति (त्त्यै) भैरवेणाहुतित्रयम् ।  
हुत्वा तु जननं कार्यं पुनस्तेनाहुतित्रयात् ॥" (स्व। ४।११८)   

इति । तथा  

"विश्लेषश्च हृदा होम्यो निष्कृतिः शिरसा पुनः ।" (स्व। ४।१६४)  

इत्याद्युक्तम्? -- इत्याशङ्क्याह --   


अत एव च ते मन्त्राः शोधकाश्चित्ररूपिणः ।  
सिद्धान्तवामदक्षादौ चित्रां शुद्धिं वितन्वते ॥ ११-८७ ॥  


अतो जन्मादेः संस्कारजातस्य क्रमेणाक्रमेण च भावादेव   
सिद्धान्तादावुक्तास्ते हृदाद्याः प्रतिनियतशुद्धिकारित्वाच्चित्ररूपिणः   
शोधका मन्त्राः "चित्राम्" जन्मादिरूपतया नानाविधां क्रमिकीमेव   
शुद्धिमादध्युस्तत्के पुनरक्रमिकीम् ? -- इत्याशङ्क्याह --   


अनुत्तरत्रिकानामक्रममन्त्रास्तु ये किल ।  
ते सर्वे सर्वदाः किन्तु कस्यचित् क्वापि मुख्यता ॥ ११-८८ ॥  


ये पुनरनुत्तरत्रिकार्थरूपे सिद्धाना(वा)मकमालिन्याख्ये त्रिप्रकारे   
क्रमे मन्त्रा उक्तास्ते किल सर्व एव न तु   
शास्त्रान्तरोक्तवन्मूलमन्त्राद्येव सर्वदा सर्वामेव शुद्धिं   
क्रमादक्रमाद्वा दध(द)ति -- इत्यर्थः । ननु यद्येवं तत्कथं   
तत्रापि मन्त्राणां कृत्वात्मस्थं ततो योनौ गर्भाधानं विचिन्तयेत् ।  
त्र्यार्णार्धाक्षरया मन्त्री सर्वगर्भक्रियान्वितम् ॥" (मा। वि। ९।६०)   

इत्याद्युक्त्या नियतकर्मविषयत्वमुक्तम्? -- इत्याशङ्क्याह -- किन्तु क्वापि   
कस्यापि मुख्यतेति । यदभिप्रायेणैव श्रीपूर्वशास्त्रे --   

"मायान्तमार्गसंशुद्धौ दीक्षाकर्मणि सर्वतः ।  
क्रियास्वनुक्तमन्त्रासु योजयेदपरां बुधः ॥  

विद्यादिसकलान्ते च तद्वदेव परापराम् ।  
योजयेन्नेश्वरादूर्ध्वं पिबन्यादिकमष्टम् ॥  

न चापि सकलादूर्ध्वमङ्गषट्कं विचक्षणः ।  
निष्कले परया कार्यं यत्किञ्चिद्विधिचोदितम् ॥" (मा। वि। ९।७१)   

इत्याद्युक्तम् ॥ ८८ ॥  

अत एवात्र सर्वेषामेव मन्त्राणामध्वनि शोधकतया व्यवस्थितिरुक्ता --   
इत्याह --   


अतः शोधकभावेन शास्त्रे श्रीपूर्वसञ्ज्ञिते ।  
परापरादिमन्त्राणामध्वन्युक्ता व्यवस्थितिः ॥ ११-८९ ॥  


"अतः" इति सर्वेषां त्रिकमन्त्राणां सर्वदत्वात् । शोधकभावेनेति, न   
तु शास्त्रान्तरोक्तवच्छोध्यत्वेनापीति । तदुक्तं तत्र ↓   

निष्कले पदमेकार्णं त्र्यर्णैकार्णमथ द्वयम् ।" (मा। वि। ४।१९)  

इत्यादि   

शार्णेनाण्डत्रयं व्याप्तं त्रिशूलेन चतुर्थकम् ।  
सर्वातीतं विसर्गेण पराया व्याप्तिरिष्यते ॥" (मा। वि। ४।२५)  

इत्यन्तम् ॥ ८९ ॥   

ननु यथान्यत्र मूलमन्त्रस्यैव शोधकत्वमुक्तमन्येषां हृदादीनां   
पुनः शोध्यत्वं शोधकत्वं च तद्वदिहापि शक्तित्रयमन्त्राणामेव   
किं शोधकत्वमुक्तं न वा? -- इत्याशङ्क्याह --   


शोधकत्वं च मालिन्या देवीनां त्रितयस्य च ।  
देवत्रयस्य वक्त्राणामङ्गानामष्टकस्य च ॥ ११-९० ॥  

किं वातिबहुना द्वारवास्त्वाधारगुरुक्रमे ।  
लोकपास्त्रविधौ मन्त्रान् मुक्त्वा सर्वं विशोधकम् ॥ ११-९१ ॥  


द्वारादिमन्त्राणां पुनरत्र न शोधकत्वं नापि शोध्यत्वम् ↓ इति   
भावः ॥ ९१ ॥  

नन्वध्वषट्कस्य शोध्यत्वं परापरादीनां मन्त्राणां शोधकत्वं   
चेति यदुक्तं तदिदं सम्बन्धमन्तरेणायःशलाकाकल्पत्वे कथं   
घटताम्? -- इत्याशङ्क्याह --   


यच्चैतदध्वनः प्रोक्तं शोध्यत्वं शोद्धृता च या ।  
सा स्वातन्त्र्याच्छिवाभेदे युक्तेत्युक्तं च शासने ॥ ११-९२ ॥  


ननु शिवाभेदस्याविशिष्टत्वादेकत्र शोध्यत्वमपरत्र शोधकत्वमिति   
वैचित्र्ये किं निमित्तम्? -- इत्याह -- सेति । नचैतदस्मदुपज्ञमेव --   
इत्युक्तम् -- "इत्युक्तं च शासने" इति । "शासने" -- इत्यद्वयनयात्मनि ।    
तदुक्तम् --    

शर्वत्र भैरवो भावः सामान्येऽप्यथ गोचरे ।  
न च तद्व्यतिरेकेण परोऽस्तीत्यद्वयागमः ॥"   

इति ।  
अद्वयागम इति, अद्वया गतिः -- इत्यर्थः ॥ ९२ ॥  

एतदेवोपपादयति --   


सर्वमेतद्विभात्येव परमेशितरि ध्रुवे ।  
प्रतिबिम्बस्वरूपेण न तु बाह्यतया यतः ॥ ९३ ॥  


प्रतिबिम्बस्वरूपेणेति, स्वरूपानतिरिक्तत्वेन -- इत्यर्थः । अत एवोक्तं --   
न तु बाह्यतयेति ॥ ९३ ॥   

ननु दर्पणादौ बाह्यार्थसमर्पितत्वादस्ति प्रतिबिम्बस्य वैचित्र्यम्, इह   
पुनरुक्त्या बाह्यसमर्पकाभावाच्चिदाहितमेव तदिति चित एकत्वात्तत्रास्य   
प्रमातृप्रमेयादेर्वैचित्र्यं न स्यात्? -- इत्याशङ्क्याह ↓   


चिद्व्योम्न्येव शिवे तत्तद्देहादिमतिरीदृशी ।  
भिन्ना संसारिणां रज्जौ सर्पस्रग्वीचिबुद्धिवत् ॥ ११-९४ ॥  


इह खलु चिदेकरूपत्वाद्भावशून्यतया व्योमप्राये शिव एवैकस्मिन्   
मायाप्रमातॄणामीदृशी प्रतिबिम्बकल्पा तस्य तस्य विचित्रस्य देहादेः   
प्रमातृप्रमेयाद्यात्मनो भावजातस्य मतिः सर्पादिबुद्धिरिव रज्जौ   
स्वरूपेण भिन्ना, न तु भिन्नप्रत्येयालम्बना -- इत्यर्थः ॥ ९४ ॥  

ननु रज्जुभुजगादिबुद्धिरपि किं भ्रन्तिमात्रमेव ? -- इत्याशङ्कां   
निरवकाशयितुं भ्रन्तित्वमेवोपपादयति --   


यतः प्राग्देहमरणसिद्धान्तः स्वप्नगोचरः ।  
देहान्तरादिर्मरणे कीदृग्वा देहसम्भवः ॥ ११-९५ ॥  


यतः कस्यचिद् बालादेः प्राच्यस्य प्राथमिकस्य   
बाल्यावस्थाव्यवस्थितस्य देहस्यान्तर्दग्धपित्रादेश्च   
मरणस्यान्तर्गाढगाढं निद्रालोश्च सिद्धस्यान्तर्वर्तमानस्यापि   
देहान्तरं यौवनावस्थावस्थितमुत्तरं प्राग्भाविजीवदवस्थं   
चेष्टमानावस्थं चान्यच्छरीरमादिशब्दाच्च नीलादि स्वप्नगोचरः   
स्वप्नादावाभासमानं भ्रन्तिमात्रमेव -- इत्यर्थः । नहि तथाभूतं   
शरीरादि स्वप्नादौ सत् -- इत्यभिप्रायः । नन्वस्ति शरीरं   
तथाभूतं तु मा भूत् नत्वेतावतात्यन्तमसतोऽवभास उक्तः स्यात्? --   
इत्याशङ्क्याह -- "मरणे कीदृग्वा देहसम्भवः" इति । इह खलु   
भासमानस्य रूपस्य सत्त्वमसत्त्वं वा निरूप्यम्, न चात्र   
देहमात्रमवभासतेऽपितु प्रतिनियतावस्थावस्थितं तथा च नास्ति --   
इति युक्तमुक्तम् "असद्देहाद्यवभासते" इति । अस्तु वा तत्र   
कथञ्चिद्धर्मिमात्रद्वारकं सत्त्वं मरणे तु प्रत्यक्षमेव   
तद्देहभस्मीभावदर्शनादत्यन्तमसतोऽवभासः कथङ्कारं   
पराणुद्यताम् ॥ ९५ ॥  

न केवलं स्वप्नादावेतदेवावभासते यावदत्यन्तासम्भाव्यमन्यदपि --   
इत्याह --   


स्वप्नेऽपि प्रतिभामात्रसामान्यप्रथनाबलात् ।  
विशेषाः प्रतिभासन्ते न भाव्यन्तेऽपि ते यथा ॥ ११-९६ ॥  


इह खलु स्वप्नादौ नियतधर्मिपरिहारेण शिरश्छेदमात्रादिनिष्ठात्   
परामर्शमात्राद्यत्सामान्येन तथाप्रथनं तस्मात्, अत एव   
विशेषमन्तरेण सामान्यप्रतिभासस्यानुपपत्तिलक्षणाद्   
बलात्कारादनुसन्धातुमप्यशक्याः स्वशिरश्छेदादयो विशेषा अपि   
"प्रतिभासन्ते"ऽनपह्नवनीयतया प्रस्फुरन्ति -- इति युक्तमुक्तम् --   
सर्वमेतत्संविद्रूपतयैवावभासते न तु बाह्यतया -- इति ॥ ९६ ॥  

ननु चिदेव यद्येवं परिस्फुरति तदेकचित्तत्त्वसाराः सन्तः सर्वे   
भावाः कथमिवान्योन्यस्य वैचित्र्यमासादयेयुः? -- इत्याशङ्क्याह --   


शालग्रामोपलाः केचिच्चित्राकृतिभृतो यथा ।  
तथा मायादिभूम्यन्तलेखाचित्रहृदश्चितः ॥ ११-९७ ॥  


यथा हि उपलत्वाविशेषेऽपि केचिदेव मुद्राशब्दाद्यभिधेयाः   
शालग्रामोपलाः स्वभावत एव   
तत्तच्छङ्खचक्रादिसन्निवेशविशेषवत्त्वाद्विचित्राकारभाजस्तथैव   
प्रमातृप्रमेयाद्यात्मानः स्वयमविशिष्टा अपि चितः   
स्वस्वातन्त्र्योल्लासितया मायादिभूम्यन्तया रेखया कलादीनां   
प्रतिपुन्नियतत्वाद्विचित्रोपाधिरूपया तावत्याध्वमर्यादया चित्रहृदो   
भिन्नभिन्नरूपपरामर्शाः -- इत्यर्थः ॥ ९७ ॥  

ननु   

"अयमेव भेदो भेदहेतुर्वा भावानां  

योऽयं विरुद्धधर्माध्यासः कारणभेदो वा ।"  

इत्यादिनीत्या विवादस्तत्कथं चित एकत्वादेवम्भावो भवेत्? --   
इत्याशङ्क्याह --   


नगरार्णवशैलाद्यास्तदिच्छानुविधायिनः ।  
न स्वयं सदसन्तो नो कारणाकारणात्मकाः ॥ ९८ ॥  


एतदेवोपपादयति -- न स्वयमित्यादिना । यतो नगराद्यर्थजातं स्वयं   
तावद् बाह्यतया न सत्, तथात्वे हि अस्य स्थूलं सूक्ष्मं वा रूपम्   
स्यात्, नचात्रैकमपि सम्भवति । तथा हि एकरूपतयाऽवभासमानस्य   
स्थूलस्य कम्पाकम्पादियोगाद्विरुद्धधर्माध्यासेनैकतैव न स्यात् ↓ इति   
स्थौल्ये बाधः; परमाणूनामप्यवश्यम्भाविनि परस्परसंयोगे   
षडंशता प्रसजेत् -- इति सौक्ष्म्येऽपि बाधः । नचासत्, असतो   
भासनायोगात्, अत एव सत्तानुपपेत्तेर्नेदं कारणमसत्तानुपपत्तेश्च न   
कार्यमित्युक्तम् नो कारणाकारणात्मकाः" इति । नहि सत्तामुत्पत्तेः   
प्रागसत्तां च विना कारणत्वं कार्यत्वं च घटते" -- इत्युक्तं   
प्राक् ॥ ९८ ॥   

ननु लोके कार्यकारणादिरूपश्चिरप्ररूढोऽयं व्यवहारो -- यदग्निः   
कारणं धूमश्च कार्यमिति तन्नान्तरीयक१ एव च सदसत्त्वे इति   
किमेतदुक्तम्? -- इत्याशङ्क्याह --   


नियतेश्चिररुढायाः समुच्छेदात्प्रवर्तनात् ।  
अरूढायाः स्वतन्त्रोऽयं स्थितश्चिद्व्योमभैरवः ॥ ११-९९ ॥  


इह हि पारमेश्वर्या एव नियतिशक्तेरिदं विजृम्भितं यदग्निः कारणं   
धूमश्च कार्यमिति, न पुनरग्न्यादीनामेवंस्वभावत्वम् । तथात्वे हि   
नियत एव कार्यकारणभावो भवेत्, न चैवमस्ति -- यदग्निमन्तरेण   
योगीच्छयाऽप्यभूतस्य धूमस्य प्रादुर्भावो दृश्यते -- इत्युक्तं   
चिररुढाया नियतेः समुच्छेदादरूढायाश्च प्रवर्तनादिति । अतश्च   
पूर्णरूपायाश्चित एवात्र सर्वकर्तृत्वम् -- इत्युपपादितं प्राग्बहुशः   
॥ ९९ ॥   

ननु यद्येवं पूर्णरूपा चिदेव तथा तथाऽवभासते तत्कोऽयं भेदो   
नाम? -- इत्याशङ्क्याह --   


एकचिन्मात्रसम्पूर्णभैरवाभेदभागिनि ।  
एवमस्मीत्यनामर्शो भेदको भावमण्डले ॥ ११-१०० ॥  


तेनाख्यातिविजृम्भामात्रसारोऽयं भेदः -- इत्यभिप्रायः ॥ १०० ॥  

ननु बीजाङ्कृरादावनुप्रवेश एव चितो नास्ति मृद्घटादौ पुनरस्ति   
तदनुप्रवेशः, किं त्वसौ कौम्भकारी न पूर्णा, -- इति कथमुक्तं   
पूर्णरूपायाश्चित एव सर्वत्र कर्तृत्वम्? -- इत्याशङ्क्याह --   


सर्वप्रमाणैर्नो सिद्धं स्वप्ने कर्त्रन्तरं यथा ।  
स्वसंविदः स्वसिद्धायास्तथा सर्वत्र बुद्ध्यताम् ॥ ११-१०१ ॥  


इह यथा केनापि प्रमाणेन स्वप्नादाववभासमानानां   
घटाङ्कुरादीनां स्वतः सिद्धायाः स्वसंविदः सकाशादन्यः   
कश्चित्कारणतयाऽभिमतः कर्ता न सिद्धस्तथा सर्वत्र जागरादावपि   
"बुद्ध्यताम्" संविद एव सर्वदशासु सर्वभावाविर्भावने पूर्णं   
कर्तृत्वं बोद्धव्यम् -- इत्यर्थः ॥ १०१ ॥  

ननु कोऽर्थस्तथाबोधेन? -- इत्याशङ्क्याह --   


चित्तचित्रपुरोद्याने क्रीडेदेवं हि वेत्ति यः ।  
अहमेव स्थितो भूतभावतत्त्वपुरैरिति ॥ ११-१०२ ॥  


यः खलु "अहमेव विश्वात्मतयोल्लसितः" इत्येवं विमृशेत् स चित्तमेव   
तत्तद्वैचित्र्यातिशययोगाच्चित्रे पुरे, न पुनररण्यादौ तत्र तथा   
चमत्कारतारतम्याभावादनन्तभावसम्भारनिर्भरमुद्यानम्, तत्र   
"क्रीडेत्" स्वात्मन्येव पूर्णतया विश्राम्यञ्जीवन्नेव मुक्तो भवति? --   
इत्यर्थः ॥ १०२ ॥  

ननु सर्व एव जन्मादिविनाशान्तं विकारजातमनिच्छन्तोऽपि   
बलादासादयन्ति इत्यत्र कर्मादिनिमित्तमन्यदनुसरणीयं तत्कथमुक्तं   
चित एव सर्वत्र कर्तृत्वमिति ? -- इत्याशङ्क्याह --   


एवं जातो मृतोऽस्मीति जन्ममृत्युविचित्रताः ।  
अजन्मन्यमृतौ भान्ति चित्तभित्तौ स्वनिर्मिताः ॥ ११-१०३ ॥  


यद्गीतम् ↓   

न जायते मिर्यते वा कदाचिन्नायं  

भूत्वा भविता वा न भूयः ।  

अजो नित्यः शाश्वतोऽयं पुराणो  

न हन्यते हन्यमाने शरीरे ॥" (गी। २।२०)   

इति ॥ १०३ ॥  

ननु यदि जन्ममृत्यू न स्तस्तत्कथमिह परलोकादिव्यवस्था स्यात्? --   
इत्याशङ्क्याह ↓   


परेहसंविदामात्रं परलोकेहलोकते ।  

नन्विह परत्र च देशे काले वा संविदिति   
इहत्वपरत्वयोर्देशकालात्मकत्वात्कथं संविन्मात्ररूपत्वं स्यात्? --   
इत्याशङ्क्याह --   


वस्तुतः संविदो देशः कालो वा नैव किञ्चन ॥ ११-१०४ ॥  


ननु संविदो देशकालौ मा भूताम्, संवित्क्रियाकर्मणस्तु संवेद्यस्य   
धारकतयाधारभूतौ देशकालौ विना भूतभावाद्यात्मना   
स्वसाक्षिकमपि नैयत्यं न स्यात्? -- इत्याशङ्क्याह --   


अभविष्यदयं सर्गो मूर्तश्चेन्न तु चिन्मयः ।  
तदवेक्ष्यत तन्मध्यात् केनैकोऽपि धराधरः ॥ ११-१०५ ॥  


इह खलु विश्वं नाम किं संविदो बहिर्मूर्तमुत संविन्मयं तत्रास्य   
मूर्तत्वे धार्यत्वादेव सर्वस्य किं केन धार्यम्, संविन्मयत्वे   
पुनर्धार्यधारकभावार्थ एव कः, तत्रापि वा संविदेव धारिका   
यद्भित्ताविदं सर्वं प्रस्फुरेत् ॥ १०५ ॥  

ननु पृथिव्यपां धारिका आपश्च तेजसस्तच्च   
वायोरित्यादिराधाराधेयभावक्रमः सर्वत्रैवोक्तः -- इति किमेतदुक्तं   
किं केन धार्यमिति? -- इत्याशङ्क्याह --   


भूततन्मात्रवर्गादेराधाराधेयताक्रमे ।  
अन्ते संविन्मयी शक्तिः शिवरूपैव धारिणी ॥ ११-१०६ ॥  


एवमपि ह्यवश्यमन्ते संविद एव धारकत्वमभ्युपगन्तव्यम्, अन्यथा हि   
पृथिव्या अपि किं धारकं तस्यापि किम् -- इत्याद्यनवस्था न शाम्येत् ।   
पृथिव्यादीनां च संवेद्यत्वान्यथानुपपत्त्या   
संविन्मयतायामेवैवमाधाराधेयभावः सङ्गच्छते -- इति   
संविदेवैका भगवती विश्वोल्लासने धारणे च निमित्तं येन न   
कश्चिद्दोषः ॥ १०६ ॥   

तदाह --   


तस्मात्प्रतीतिरेवेत्थं कर्त्री धर्त्री च सा शिवः ।  
ततो भावास्तत्र भावाः शक्तिराधारिका ततः ॥ ११-१०७ ॥  


प्रतीतिरिति संवित् । ननु शक्तिरेव धारिणीत्युक्तं   
परिपूर्णसंविदात्मनि शैवे धामनि पुनः क   
आधाराधेयभावाद्यर्थः ? -- इत्याशङ्क्याह -- "शक्तिराधारिका   
ततः" इति । तदि(त्रे)ति, तत्र शिव एव -- इत्यर्थः । संविन्मयी   
शिवरूपैव सेत्युक्तम् ॥ १०७ ॥  

नचैतदपूर्वं किञ्चिदित्याह --   


साङ्कल्पिकं निराधारमपि नैव पतत्यधः ।  
स्वाधारशक्तौ विश्रान्तं विश्वमित्थं विमृश्यताम् ॥ ११-१०८ ॥  


"गगने चतुर्दन्तो हस्ती धावति" इत्यादाविव वैकल्पिक्यां संविदि भवं   
हस्त्यादि विनापि बाह्यमाधारं स्वस्यां संविन्मात्ररूपायां   
धारिकायां शक्तौ विश्रान्तं सत् यथा नैवाधः पतति   
स्वावष्टम्भेनैवावतिष्ठते तथा निखिलमिदं विश्वमपि विमृश्यतां   
निश्चयेन परिगृह्यताम् -- इत्यर्थः ॥ १०८ ॥   

ननु घटाद्यात्मना परिस्फुरतो धरादिवपुषो वस्तुसतो विश्वस्य   
साङ्कल्पिकमवस्तुभूतं निदर्शनं सङ्गच्छतां कथम्? --   
इत्याशङ्क्याह --   


अस्या घनाहमित्यादिरूढिरेव धरादिता ।  
यावदन्ते चिदस्मीति निर्वृत्ता भैरवात्मता ॥ ११-१०९ ॥  


घनद्रवादिरूपमपि विश्वं तथा तथा संविदि   
विमर्शप्ररोहमनधिगच्छत् संविद्बाह्यमेव वस्तुसत्तां न   
जातुचिदधिशयीत -- इत्याशयः ॥ १०९ ॥  

ननु यद्यनुदितानस्तमितसंविन्मात्रसारं घनद्रवादिरूपम्   
धराद्यर्थजातमभ्युपेयते तत्कथमस्योदयव्यययोगः समाधीयते ? --   
इत्याशङ्क्याह --   


मणाविन्द्रायुधे भास इव नीलादयः शिवे ।  
परमार्थत एषां तु नोदयो न व्ययः क्वचित् ॥ ११-११० ॥  


ननु तत्तन्नियतदेशकालावलम्बनेन   
तत्तदर्थजातस्योत्पत्तिविनाशावनपह्नवनीयावेव -- इति कथमुक्तं   
नैषामुदयो व्ययो वेति ? -- इत्याशङ्क्याह --   


देशे कालेऽत्र वा सृष्टिरित्येतदसमञ्जसम् ।  
चिदात्मना हि देवेन सृष्टिर्दिक्कालयोरपि ॥ ११-१११ ॥  


न च मायापदेऽपि देशकालयोः कश्चिन्नियमः -- इत्याह --    


जागराभिमते सार्धहस्तत्रितयगोचरे ।  
प्रहरे च पृथक् स्वप्नाश्चित्रदिक्कालमानिनः ॥ ११-११२ ॥  


जाग्रद्दशायामपि हि नियतपरिमाणे शरीरदेशे प्रहराद्यात्मनि काले   
च पृथगुर्वीपर्वताकाशादितया दिनमाससंवत्सरकल्पादितया च   
विचित्रदिक्कालाद्यभिमानभाजः स्वप्नदशावलम्बिनोऽवभासा   
उपलभ्यन्ते -- इति को नामानयोर्नियमः ॥ ११२ ॥  

एवं च येऽप्यत्यन्तसङ्कुचितक्षणात्मककालनियमाद्भावानां   
क्षणिकत्वमाचक्षते तेऽप्यनया दिशा परास्ताः -- इत्याह ↓   


अत एव क्षणं नाम न किञ्चिदपि मन्महे ।  
क्रियाक्षणे वाऽप्येकस्मिन् बह्व्यः संस्युर्द्रुताः क्रियाः ॥ ११-११३ ॥  

तेन ये भावसङ्कोचं क्षणान्तं प्रतिपेदिरे ।  
ते नूनमेनया नाड्या शून्यदृष्ट्यवलम्बिनः ॥ ११-११४ ॥  


अतो देशकालयोरनियमादेव न कश्चिन्नियतः क्षणो नाम सिद्धो यत   
एकस्मिन्नप्युत्पत्त्यादिक्षणे "द्रुताः" निरन्तरा "बह्व्यः"   
स्थित्यर्थक्रियाविनाशाद्याः क्रियाः संस्युः ।   
क्षणस्याप्यवान्तरानेकक्षणयोगात् क्षणत्वमेव न पर्यवस्येत्,   
भावानां क्षणादूर्ध्वमवस्थानानभ्युपगमात् क्षणस्य   
चाव्यवस्थितेः क्षणमपि स्थितिर्न स्यात् -- इति शून्यतैवावलम्बिता   
भवेत्, तत्किं विज्ञाननयादिसोपानकल्पनया ? -- इति ॥११४॥   

ननु यदि देशकालौ वास्तवौ न स्तस्तत्कोऽयं व्यवहारो नाम ? --   
इत्याशङ्क्याह --   


तद्य एष सतो भावाञ् शून्यीकर्तुं तथासतः ।  
स्फुटीकर्तुं स्वतन्त्रत्वादीशः सोऽस्मत्प्रभुः शिवः ॥ ११-११५ ॥  


सत इति, बहीरूपतया । शून्यीकर्तुमिति, बाह्यतान्यक्कारेण   
संविन्मयतयावस्थापयितुम् -- इत्यर्थः । असत इति,   
संविन्मात्रसारतया स्वरूपशून्यान् -- इत्यर्थः । स्फुटीकर्तुमिति,   
बहिरवभासयितुम् ॥ ११५ ॥   

प्रकृतमेवोपसंहरति  


तदित्थं परमेशानो विश्वरूपः प्रगीयते ।  
न तु भिन्नस्य कस्यापि धरादेरुपपन्नता ॥ ११-११६ ॥  

उक्तं चैतत्पुरैवेति न भूयः प्रविविच्यते ।  
भूयोभिश्चापि बाह्यार्थदूषणैः प्रव्यरम्यत ॥ ११-११७ ॥  


प्रव्यरम्यतेति, प्रविरतं पर्यवसितं समाप्तमिति यावत् ॥ ११७ ॥  

इदानीमाह्निकार्थमेव श्लोकस्य प्रथमार्धेनोपसंहरति --   


तदित्थमेष निर्णीतः कलादेर्विस्तरोऽध्वनः ॥ ११-११८ ॥  



इति श्रीमदाचार्याभिनवगुप्तपादविरचिते श्रीतन्त्रालोके   
कलादिप्रदर्शनं नाम एकादशमाह्निकम् ॥ ११ ॥  

स्पष्टमिति शिवम् ॥ ११८ ॥  

निःशेषषड्वधाध्वप्रविभागसतत्त्वविद् व्यधाद्विवृतिम् ।  
एकादशाह्निके किल जयरथपदलाञ्छनः कश्चित् ॥  


इति श्रीमदाचार्याभिनवगुप्तपादविरचिते,   
श्रीजयरथाचार्यकृतविवेकाख्यव्याख्योपेते श्रीतन्त्रालोके   
कलादिप्रदर्शनं नाम एकादशमाह्निकम् ॥ ११ ॥  


