+++
title = "०१ विज्ञान-भेद-प्रकाशनम्"

+++
प्रथममाह्निकम् ।  

## मङ्गलम्
विमलकलाश्रयाभिनवसृष्टिमहा जननी  
भरिततनुश्च पञ्चमुखगुप्तरुचिर्जनकः ।  
तदुभययामलस्फुरितभावविसर्गमयं  
हृदयमनुत्तरामृतकुलं मम संस्फुरतात् [विमलेति मम आत्मनो   
हृदयं जगदानन्दादिशब्दवाच्यं तथ्यं वस्तु संस्फुरतात्   
कालत्रयावच्छेदशून्यत्वेन विकसतात् तच्च कीदृगित्याह तदुभयेति   
तत्सामरस्यात्मनः सङ्घट्टात् स्फुरितभावः परानपेक्षत्वेन स्वत एव   
उल्लसितसत्ताकः यो बहिरुल्लिलसितास्वभावो विसर्गः स प्रकृतिर्यस्य तत्   
तादृशम् अनुत्तरामृतकुलमिति अनुत्तरमुत्कृष्टं च तत् अविद्यमानं   
मृतं यत्र तत् कुलं शरीरं यस्य तत् अमाख्य कलास्वरूपमित्यर्थः ।   
तदुभयमाह जननी जनकश्चेति विगता मला अवच्छेदका यस्याः तादृशी   
या कला परविमर्शैकस्वभावकर्तृतालक्षणा सा आश्रय आलम्बनं   
स्वरूपं यस्याः सा शुद्धस्वातन्त्र्यशक्तिरूपा इत्यर्थः अत एव   
अभिनवायामाद्यायां शुद्धाध्वमार्गे महसृष्टौ   
पारिपूर्ण्यलक्षणं तेजो यस्याः सा । जनकश्च कीदृक् भरिततनुः   
सर्वाकाङ्क्षाविरहात् पूर्णस्वभावः अनन्योन्मुखतया स्वतन्त्र इति यावत्   
अत एव पद्मभिश्चिदादिशक्त्यात्मकैर्मुखैः शक्तिभिर्गुप्ता   
प्रबन्धेनानुवर्तमाना रुचिः पञ्चकृत्यविषयोऽभिलाषो यस्यासौ । अथ च   
ग्रन्थकर्तुरभिनवगुप्तस्य विमलाभिधाना जननी नरसिंहगुप्ताख्यश्च   
जनक इति तयोरपि शिवशक्तिसमावेशमयत्वाद्विमर्शनम् ॥१॥] ॥१॥  
  
२)  
  
विततस्तन्त्रालोको विगाहितुं [विगाहितुं विवेक्तुमिति यावत् सर्वैरिति   
अकृततीक्ष्णतर्कशास्त्रपरिश्रमैः ऋजुवचनेति ऋजुता चात्र   
तीक्ष्णतर्काभावात् ।] नैव शक्यते सर्वैः ।  
ऋजुवचनविरचितमिदं तु तन्त्रसारं ततः शृणुत ॥२॥  
  
श्रीशम्भुनाथभास्करचरणनिपातप्रभापगतसङ्कोचम्   
[श्रीशम्भुनाथो हि ग्रन्थकर्तुस्त्रिकशास्त्रोपदेष्टा गुरुः स एव   
भास्करः परमात्मा सूर्यश्च तस्य चरणे ज्ञानक्रिये किरणाः पादाश्च   
तेषां निपातेन प्रभास्फुरत्तया अपगतसङ्कोचं स्वस्वरूपविकसत्तया   
विद्योतमानं अभिनवगुप्तस्य हृदम्बुजं यथा हि सूर्यकिरणनिपातेन   
अम्बुजं विकसति तथा श्रीशम्भुनाथचरणप्रभया विकसितं हृदयं   
लक्षणया तन्निर्गतं शास्त्रं च । अनेनास्य प्रकाशस्य   
स्वरूपविमर्शात्मकस्वमेव स्वरूपमिति भङ्ग्या निरूपितम् तदेतत् विचिनुत   
महेशस्य पूजनं स्वात्मतया प्रत्यभिज्ञानं तद्धेतोः एतद्विवेचनं   
महेश्वरप्रत्यभिज्ञानफलमित्यर्थः । महेश्वरतालाभे हि किमन्येन   
फलेन इत्यभिप्रायः ।। ख्: प्रभावगतसङ्कोचम् इति पाठः] ।  
अभिनवगुप्तहृदम्बुजमेतद्विचिनुत महेशपूजनहेतोः ॥३॥  

## ज्ञानाज्ञाने  
इह ज्ञानं [ज्ञानं पूर्णप्रथारूपम् ।] मोक्षकारणं   
बन्धनिमित्तस्य अज्ञानस्य विरोधकत्वात् [अज्ञानविरोधकत्वेन ज्ञानं   
मोक्षकारणम् नहि एतयोर्वस्तुतः कार्यकारणभावः सम्भवति   
पूर्णप्रथैव सर्वथा मुक्तिरिति हि शैवसिद्धान्तः न तु नैयायिकवत्   
ज्ञानादिशक्तयोऽस्य भिन्नतयाभ्युपगम्यन्ते । यदुक्तं ।   
  
मोक्षो हि नाम नैवान्यः स्वरूपप्रथनं हि सः ।   
स्वरूपं चात्मनः संवित् ॥ इति ।] 

द्विविधं च अज्ञानं बुद्धिगतं पौरुषं च तत्र बुद्धिगतम अनिश्चयस्वभावं   
[तात्त्विकस्वभावस्याज्ञानमनिश्चयः ।] विपरीतनिश्चयात्मकं   
[अनात्मनि आत्माभिमानो विपरीतनिश्चयः ।] च । पौरुषं तु विकल्पस्वभावं सङ्कुचितप्रथात्मकं तदेव च मूलकारणं संसारस्य इति वक्ष्यामो मलनिर्णये । 

तत्र पौरुषं अज्ञानं दीक्षादिना [दीयते ज्ञानसद्भावः क्षीयते पशुवासना । इत्येवं लक्षणा दीक्षा। आदिना शेषतया वर्तमानं सन्ध्योपासनादि ।] निवर्तेतापि किं तु दीक्षापि बुद्धिगते अनध्यवसायात्मके अज्ञाने सति न सम्भवति हेयोपादेयनिश्चयपूर्वकत्वात् [ख्: हेयोपादेयविमर्शेति; ग्: विकल्पेति च पाठः] तत्त्वशुद्धिशिवयोजनारूपाया दीक्षाया इति । 

तत्र +अध्यवसायात्मकं+++(=निश्चयात्मकं)+++ बुद्धि-निष्ठम् एव ज्ञानं प्रधानम्।  
तद् एव च अभ्यस्यमानं पौरुषम् अपि अज्ञानं निहन्ति - विकल्प-संविद्-अभ्यासस्य अ-विकल्पान्तता-पर्यवसानात् +++([ख्: अविकल्पासङ्कुचितेति पाठः])+++ ।    

## आत्मा
विकल्पासङ्कुचित-संवित्-प्रकाश-रूपो हि +आत्मा शिव-स्वभाव इति सर्वथा समस्त-वस्तु-निष्ठं सम्यङ्-निश्चयात्मकं ज्ञानम् उपादेयम् । 

## शास्त्रम्
तच् च शास्त्र-पूर्वकम् [न तु अनुमानगम्यमिति शेषः] । शास्त्रं च परमेश्वर-भाषितम् एव प्रमाणम् । अपर-शास्त्रोक्तानाम् अर्थानां [बौद्ध-वैष्णवादिभिः स्वस्वाम्नायेष्व् अनुशिष्टानाम् ।] तत्र वैविक्त्येन +अभ्युपगमात्, तद्-अर्थातिरिक्त-युक्ति-सिद्ध-निरूपणाच् च। [ते च अर्था   
अपरशास्त्रोक्ता बौद्ध-वैष्णवादि-शास्त्राभिहिताः। तेभ्यो ऽतिरिक्ता विलक्षणा या युक्तिः समस्त-नील-सुखादि-रूप-बाह्याभ्यन्तर-वस्तु-निष्ठ-प्रमान्वेषण-द्वारक-प्रमातृ-लाभ-रूपा, तन्निष्पन्नं यद् वस्तु विकल्पासङ्कुचित-पूर्ण-प्रथा-रूपं शिव-तत्त्वाख्यं, तस्य निरूपणात् ।]   

तेन अपरागमोक्तं ज्ञानं तावत एव बन्धात् विमोचकम्, न सर्वस्मात्।   
सर्वस्मात् तु विमोचकं परमेश्वर-शास्त्रं पञ्चस्रोतो (मयम्) [चिदानन्देच्छाज्ञानक्रिया-मय--ईश-तत्पुरुष-सद्योजात-वामदेवाऽघोर-रूपाणि पञ्च स्रोतांसि। तन्-मयं शास्त्रं, भेदाभिधायका दश शिव-भेदाः, भेदाभेदाभिधायका अष्टादश रुद्रभेदाः, अभेदाभिधायकाः वसुभिर् अष्टभिर् गुणिता अष्टौ चतुःषष्टिः भैरवभेदाः ।] दशाष्टादश-वस्वष्ट-भेद-भिन्नम् ।   

ततोऽपि सर्वस्मात् सारं षडर्ध-शास्त्राणि । तेभ्योऽपि मालिनीविजयम् ।   

तद्-अन्तर्गतश् चार्थः सङ्कलय्याशक्यो निरूपयितुम् । न च +अनिरूपित-वस्तु-तत्त्वस्य मुक्तत्वं मोचकत्वं वा - शुद्धस्य ज्ञानस्यैव   
तथारूपत्वाद् इति । स्वभ्यस्त-ज्ञान-मूलत्वात् पर-पुरुषार्थस्य, तत्-सिद्धये इदम् आरभ्यते।
  
५)  
   
  
अज्ञानं किल [किलेति सर्ववादिविप्रतिपत्तौ अज्ञानं स्वस्वरूपप्रच्युतिः   
शास्त्रे शिवसूत्रादौ तदेव अज्ञानं मलं स्मृतम् आणव मायीय   
कार्मभेदभि *?म् तदिति अज्ञानम् अखिलमिति त्रिविधम् निर्मूलतां   
संस्कारस्यापि विरहम् तेनेति हेतुना ।] बन्ध-हेतुर् उदितः, शास्त्रे मलं तत् स्मृतं  
पूर्ण-ज्ञान-कलोदये तद् अखिलं निर्मूलतां गच्छति ।  
ध्वस्ताशेष-मलात्म-संविद्-उदये मोक्षश् च तेनामुना   
शास्त्रेण प्रकटी-करोमि निखिलं यज् ज्ञेय-तत्त्वं भवेत् ॥  
  
## स्वभावः प्रकाशः संवित्
उपोद्घातः [उप इति आत्मनः समीपे टङ्कवद् ईश्वराभिज्ञानं हन्यते विश्रम्यते येन +इत्य् उपोद्घातः ।]  
  
तत्र इह [इह दर्शने ।] स्वभाव एव परमोपादेयः। स च सर्वभावानां [भावानां प्रकाश एव रूपं न तु नीलतादि इति भावः।] प्रकाशरूप एव - अप्रकाशस्य [यद् अप्रकाशरूपं तत्र प्रथते - अस्य तु स्वभावता कुत एव स्यात् ।] स्वभावतानुपपत्तेः। 

स च नानेकः - प्रकाशस्य तद्-इतर-स्वभावानुप्रवेशाऽयोगे [प्रकाशस्य यदि तदितरस्वरूपोऽनुप्रविशेत् तदा तस्य भेदः स्यात् यथा घटाकारानुप्रवेशेन मृदाकारस्येति भावः ।] स्वभाव-भेदाभावात्। देश-कालाव् अपि च +अस्य न भेदकौ - तयोर् अपि तत्-प्रकाश-स्वभावत्वाद् इत्य् एक एव प्रकाशः। 

स एव च संवित्। अर्थ-प्रकाशरूपा हि संविद् इति सर्वेषाम् अत्र अविवाद एव । 

स च प्रकाशो न परतन्त्रः - प्रकाश्यतैव हि पारतन्त्र्यम्। प्रकाश्यता च प्रकाशान्तरापेक्षितैव, न च प्रकाशान्तरं किञ्चिद् अस्ति इति - स्वतन्त्र एकः प्रकाशः। 

स्वातन्त्र्याद् एव च, देश-कालाकारावच्छेद-विरहाद्, व्यापको नित्यः सर्वाकार-निराकार-स्वभावः। 

तस्य च स्वातन्त्र्यम् आनन्द-शक्तिः,  
तच्-चमत्कार इच्छाशक्तिः,  
प्रकाश-रूपता चिच्-छक्तिः,  
आमर्शात्मकता ज्ञानशक्तिः,
सर्वाकार-योगित्वं क्रियाशक्तिः  
इत्य् एवं मुख्याभिः शक्तिभिः युक्तोऽपि वस्तुत इच्छा-ज्ञान-क्रिया-शक्ति-युक्तः अनवच्छिन्नः प्रकाशो निजानन्दविश्रान्तः शिवरूपः। 

स एव स्वातन्त्र्याद् आत्मानं सङ्कुचितम् अवभासयन्न् अणुर् इति उच्यते ।   
पुनर् अपि च स्वात्मानं स्वतन्त्रतया प्रकाशयति येन +अनवच्छिन्न-प्रकाश-शिव-रूपतयैव प्रकाशते । 

तत्रापि स्वातन्त्र्यवशाद् अनुपायम् एव स्वात्मानं प्रकाशयति, सोपायं वा। 

सोपायत्वेऽपि - इच्छा वा, ज्ञानं वा, क्रिया वा अभ्युपाय इति - त्रैविध्यं शाम्भव-शाक्ताऽऽणव-भेदेन समावेशस्य तत्र चतुर्-विधम् अपि एतद्-रूपं क्रमेण अत्र उपदिश्यते ।  

आत्मा प्रकाश-वपुर् एष शिवः स्वतन्त्रः  
स्वातन्त्र्य-नर्म-रभसेन निजं स्वरूपम् ।  
सञ्च्छाद्य यत् पुनर् अपि प्रथयेत पूर्णं   
तच्च क्रमाऽक्रम-वशाद् अथवा त्रिभेदात् ॥५॥  
  
एहु पआस-ऊउ +++([क्: पहास ऊ उ इति पाठः])+++ अत्ताणत  
सच्छन्दउ ढक्कइ णिअऊउ ।  
पूणु पअढइ +++([क्: प अ थु इ इति पाथः])+++ झढि अह कमवस्व  
एहत परमर्थिण शिवरसु ॥  

[छाया   
एष प्रकाशरूप आत्मा  
स्वच्छन्दो ढौकयति निजरूपम् ।   
पुनः प्रकटयति झटिति अथ क्रम-वशाद्  
एष परमार्थेन शिवरसम् ।]


इति श्रीमदभिनवगुप्ताचार्यविरचिते तन्त्रसारे विज्ञान-भेद-प्रकाशनं   
नाम प्रथममाह्निकम् ॥१॥  


