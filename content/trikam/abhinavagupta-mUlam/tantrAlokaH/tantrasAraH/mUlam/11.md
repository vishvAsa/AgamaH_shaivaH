+++
title = "११"

+++
अथ एकादशमाह्निकम् ।  
  
तत्र यावत् [यावत् इदम् इतिकथनस्यायमभिप्रायः शक्तिपातवैचित्र्यात्   
कारणभेद एव नकार्यभेदः । यथोक्तम्   
  
संविदि फलभेदोऽत्र न प्रकल्प्यो मनीषिभिः ।  
  
इति सर्वेषामाणवादीनामनुत्तरपदावाप्तिरेव फलमित्यभिप्रायः ।]   
इदम् उक्तम् तत् साक्षात् कस्यचित् अपवर्गाप्तये   
[स्वप्रकाशस्वरूपानुशीलनहेतोः ।] यथोक्तसङ्ग्रहनीत्या भवति   
कस्यचित् वक्ष्यमाणदीक्षायाम् उपयोगगमनात् [क्, ख्:   
तदपगमज्ञानोदयादिति पाठः ।] इति दीक्षादिकं वक्तव्यम् । तत्र कः   
अधिकारी इति निरूपणार्थं शक्तिपातो विचार्यते । तत्र केचित् आहुः ज्ञानाभावात्   
अज्ञानमूलः संसारः तदपगमे ज्ञानोदयात् [यथोक्तं गीतासु  
  
ज्ञानाप्तिः सर्वकर्माणि भस्मसात्कुरुतेऽर्जुन ।  
  
इति । तत्र कर्मभोगोऽपि द्विधा क्रमेणाक्रमेण चेति तत्र क्रमेण भोगे   
कर्मान्तरप्रसन्गो दुर्निवार इति कदाचिदपि नास्य क्षयः स्यात् अक्रमेण   
पुनरेषां भोग एव न स्यात् । एवं हि कर्मणां क्रमफलदानात्मा   
स्वभाव एव त्यक्तो भवेत् न चैतत् इत्युभयथापि नातः क्षयः कर्मणां   
सिद्ध्येत् अतश्च ज्ञानोदयात् इत्यौक्तम् ।] शक्तिपात इति तेषां सम्यक्   
ज्ञानोदय एव   
  
११६)  
  
किङ्कृत [षट्षोडशपदार्थपरिशीलनाद्यं हि तन्निमित्तमुक्तं तत्र   
कतरत्तदेकनिमित्तमिति ।] इति वाच्यम् कर्मजन्यत्वे कर्मफलवत्   
भोगत्वप्रसन्गे [को नामानयोर्विशेष इति भावः ।] भोगिनि च   
शक्तिपाताभ्युपगतौ अतिप्रसन्गः ईश्वरेच्छानिमित्तत्वे [ननु   
कर्मफलत्वाविशेषऽपि तथेश्वरेच्छावशात् ज्ञानमेव   
कर्मान्तरदाहकं न स्वर्गपश्वादिकर्म इत्याशन्क्याह ईश्वरेच्छा इत्यादि   
।] तु ज्ञानोदयस्य अन्योन्याश्रयता [ज्ञानोदये सति   
ईश्वरेच्छानिमित्तत्वमनुमीयते ईश्वरेच्छानुमाने च ज्ञानोदय इति   
अन्योन्याश्रयणात् द्वयोरेवासिद्धता भवेदित्यर्थः ।] वैयर्थ्यं च   
ईश्वरे रागादिप्रसन्गः विरुद्धयोः कर्मणोः समबलयोः   
अन्योन्यप्रतिबन्धे कर्मसाम्यं [इह हि भोगक्रममहिम्ना बहुषु   
कर्मसु क्षीणेषु कुत्रचित् अनियते काले यत्परिपक्वेऽपि   
समानसामर्थ्यविरोधत्वाद्विरुद्धे कर्मणी फलं प्रति रुद्धे तिष्ठतः   
स्वकीयं स्वकीयं नियतं भोगं विधातुमुदासाते तदनन्तरभावीनि च   
कर्माणि अपरिपक्वत्वात् भोगायनोन्मुखीभवन्ति तदीदृशं   
विरुद्धकर्मद्वयविरोधलक्षणं कर्मणां साम्यमुच्यते इति ।] ततः   
शक्तिपात इति चेत् न क्रमिकत्वे विरोधायोगात् [कर्मणां च क्रमिकत्वमेव   
न्याय्यं परस्परपरिहृतस्वरूपतया युगपदवस्थानायोगात् अतश्च   
क्रमेणैव स्वमपि फलं ददातीति चैषां का नाम फलं प्रति   
अन्योन्यस्यरोद्धृता कस्मिंश्चिदपि कालक्षणे युगपत्प्रवृत्त्ययोगात् ।]   
विरोधेऽपि अन्यस्य अविरुद्धस्य   
  
११७)  
  
कर्मणो भोगदानप्रसन्गात् अविरुद्धकर्माप्रवृत्तौ [क्:   
कर्माप्रवृत्ति इति पाठः ।] तदैव देहपातप्रसन्गात् जात्यायुष्प्रदं   
कर्म न प्रतिबध्यते भोगप्रदमेव तु प्रतिबध्यते इति चेत् कुतः   
तत्कर्मसद्भावे यदि शक्तिः पतेत् तर्हि सा भोगप्रदात् किं विभियात् । अथ   
मलपरिपाके [स्वप्रकाशस्वरूपे नित्ये वस्तुनि यदज्ञानं तदेव मलं   
संसारान्कुरकारणमित्यत्राविवादः । तत्र खेटपालगुरुरित्थं तस्य   
परिपाकमाह मलनिरोधात् शक्तिपातः रौद्री शक्तिर्हि निरोधिका यदा   
निरोधकाख्यात् स्वव्यापारात् निवर्तते तदायं स्फुटज्ञानक्रियासमावेशात्   
शिवशक्तिपातभाग्भवेदिति ।] शक्तिपातः सोऽपि किंस्वरूपः   
[अत्राक्षेपं करोति किंस्वरूप इत्यादिना मलस्य नाशस्तावत् न सम्भवति   
मलो हि एक इतीतरात्मनामपि नश्येदिति सर्वमुक्तिप्रसन्गः अथ न नाशः अपि   
तु पाकः स्वशक्तिप्रतिबद्धता सापि विषाग्निवत् सर्वान् प्रति अविशिष्टा इति स एव   
प्रसन्गः अथ चेदुच्यते सहेतुकेति तत्र वक्तव्यं कर्म वा हेतुरीश्वरेच्छा   
वा तत्र कर्म न तादृशं तस्य भोगैकहेतुत्वात् नापीश्वरेच्छा सा हि किं   
स्वतन्त्रा उत परतन्त्रा परतन्त्रा तावत् कस्य परतन्त्रा इति स्वतन्त्रा चेत् तस्य   
वीतरागद्वेषत्वात् सर्वान् प्रति अविशेषापत्तेः अहेतुका इति चेत् प्रागेव नाशः   
स्यादिति स्थितिरेवास्य न स्यात् इति ।] ? किं च तस्य निमित्तम् ? इति एतेन   
वैराग्यं धर्मविशेषो [ग्: धर्मविवेश इति सत्सेवा आपत्प्राप्तिरिति च   
पाठः ।] विवेकः सत्सेवा सत्प्राप्तिः देवपूजा   
  
११८)  
  
इत्यादिहेतुः प्रत्युक्त इति भेदवादिनां सर्वम् असमञ्जसम् ।   
स्वतन्त्रपरमेशाद्वयवादे तु उपपद्यते एतत् यथाहि परमेश्वरः   
[यथोक्तमन्यत्र   
  
यथा हि परमेश्वरो निजरसेन स्वं छादयन्  
पराद्वयमयं वपुः पशुरितीर्यते लौकिकैः ।  
तथैव पुनरप्यसौ विमलचित्स्वरूपं परं  
प्रकाशमतिरोदधच्छिव इतीर्यते योगिभिः ॥] स्वरूपाच्छादनक्रीडया   
पशुः पुद्गलोऽणुः सम्पन्नः न च तस्य देशकालस्वरूपभेदविरोधः   
तद्वत् स्वरूपस्थगनविनिवृत्त्या स्वरूपप्रत्यापत्तिं झटिति [झटिति   
अनुपायादिक्रमेण ।] वा क्रमेण [क्रमेण वक्ष्यमाणदीक्षादिना ।  
] वा समाश्रयन् शक्तिपातपात्रम् अणुः उच्यते स्वातन्त्र्यमात्रसारश्च   
असौ परमशिवः शक्तेः पातयिता इति निरपेक्ष [न तु   
कर्मयोगाद्यपेक्षक इति भावः ।] एव शक्तिपातो यः स्वरूपप्रथाफलः   
यस्तु भोगोत्सुकस्य स कर्मापेक्षः लोकोत्तररूपभोगोत्सुकस्य [क्:   
लोकोत्तररूपोऽनुत्तरभोगेति; ख्: लोकोत्तररूपो भोगेति पाठः ।] तु स एव   
शक्तिपातः   
परमेश्वरेच्छाप्रेरितमायागर्भाधिकारीयरुद्रविष्णुब्रह्मादिद्वारेण   
मन्त्रादिरूपत्वं  
  
११९)  
  
मायापुंविवेकं पुंस्कलाविवेकं पुम्प्रकृतिविवेकं   
पुम्बुद्धिविवेकमन्यच्च फलं प्रस्नुवानः तदधरतत्त्वभोगं   
प्रतिबध्नाति भोगमोक्षोभयोत्सुकस्य भोगे कर्मापेक्षो मोक्षे तु   
तन्निरपेक्षः इति सापेक्षनिरपेक्षः । न च वाच्यं कस्मात् कस्मिंश्चिदेव   
पुंसि शक्तिपात इति स एव परमेश्वरः तथा भाति इति सतत्त्वे कोऽसौ पुमान्   
नाम यदुद्देशेन विषयकृता चोदना इयम् । स चायं शक्तिपातो नवधा   
[अत्र शक्तिपातो नवधा इति यदुक्तं तद्दृढीकरणार्थं   
मालिनीविजयोक्तं तन्यते   
  
एवमस्यात्मनः काले कस्मिंश्चिद्योग्यतावशात् ।  
शक्तिः सम्बध्यते शैवी शान्ता मुक्तिफलप्रदा ॥  
  
तत्सम्बन्धात्ततः कश्चित्तत्क्सणादपवृज्यते ।  
अज्ञानेनसहैकत्वं कस्यचिद्विनिवर्तते ॥  
  
रुद्रशक्तिसमाविष्टः स यियासुः शिवेच्छया ।  
भुक्तिमुक्तिप्रसिद्ध्यर्थं नीयते सद्गुरुं प्रति ॥  
  
तमाराध्य ततस्तुष्टाद्दीक्षामाराध्य शान्करीम् ।  
तत्क्षणाद्वोपभोगाद्वा देहपाते शिवं व्रजेत् ॥  
  
योगदीक्षां समासाद्य ज्ञात्वा योगं समभ्यसेत् ।  
योगसिद्धिमवाप्नोति तदन्ते शाश्वतं पदम् ॥  
  
अत्रैवास्यलघुपञ्चिकाकारः कस्यचिच्चापूर्णाख्यातिरूपेणाज्ञानेन सह   
एकत्वं तन्मयत्वं विनिवर्तते तदपहस्तनेन स्वात्मसाक्षात्कारलक्षणं   
पूर्णं ज्ञानमुदेति यतः स मध्यतीव्रया रुद्रशक्त्या समाविष्टः   
संलक्ष्यते तत्तल्लक्षणोदयात् तद्वक्ष्यति द्वितीयपटले  
  
सति तस्मिंश्च चिह्नानि तस्यैतानि विलक्षयेत् ।  
तत्रैतत्प्रथमं चिह्नं रुद्रे भक्तिः सुनिश्चला ॥  
  
द्वितीयं मन्त्रसिद्धिः स्यात्सद्यः प्रत्ययकारिका ।  
सर्वसत्त्ववशित्वं च तृतीयं तस्य लक्षणम् ॥  
  
प्रारब्धकार्यनिष्पत्तिश्चिह्नमाहुश्चतुर्थकम् ।  
कवित्वं पञ्चमं ज्ञेयं सालन्कारमनोहरम् ॥  
  
सर्वशास्त्रार्थवेत्तृत्वमकस्माच्चास्य जायते ।  
  
इति । अत एव चात्र गुर्वाद्यनपेक्षणात् अन्यत्र   
स्वसंवित्तिदेवीभिर्दीक्षितसांसिद्धिक इति उपदिष्टः । एवं चास्य   
स्वयम्प्रवृत्तेरपि अकल्पिते ज्ञाने किमेवमेवैतत् न वा इति   
संवादमपेक्षमाणस्य यदा गुरुं प्रति यियासा भवति तदा सा   
पारमेश्वर्यां शक्त्या वक्ष्यमाणलक्षणं सद्गुरुं प्रति नीयते येन   
तत्प्राप्तिमात्रादेवास्य तथा दार्ढ्योत्पादात् ज्ञानं परं पूर्णतां यायात्   
यद्वशात् परेषामनायासमेव ततो भुक्तिमुक्ति स्याताम् अत एवास्याकल्पितत्वेऽपि   
श्रीतन्त्रालोके सहभित्तिकत्वमुक्तम् अन्यथा तु निर्भित्तिकत्वम् अस्यैव   
पादत्रयस्यावृत्त्या च स कश्चित् मन्दतीव्ररूपतया शिवशक्त्या   
प्रोदितस्वविमर्शो भुक्तिमुक्तिप्रसिद्ध्यर्थं सद्गुरुं प्रति जिगमिषुः सन्   
गतौ सत्यां तां प्राप्य तेन तेन आराधनप्रकारेण प्रसन्नात् तस्मात्   
पारमेश्वरं कञ्चन दीक्षाप्रकारमासाद्य तत्समनन्तरमेव सति देहे   
शिवं व्रजेत् पूर्णज्ञानक्रियोत्तेजनेन   
तदेकरूपस्वात्मसाक्षात्कारमासादयेत् येन पूर्वोक्तसमस्तलक्षणापत्तौ   
जीवन्मुक्तः स्यात् । यद्वा भुक्तभोगतया आसन्नमरणस्तत्क्षणादेव च   
देहपाते शिवं व्रजेत् ।  
  
दृष्ट्वा शिष्यं जराग्रस्तं व्याधिभिः परिपीडितम् ।  
उत्क्रमय्य ततस्त्वेनं परे तत्त्वे नियोजयेत् ॥  
  
इति नीत्या सद्यो निर्वाणदीक्षाद्वारेण परे तत्त्वे योजितः स्यादित्यर्थः । अत एव   
वाशब्दौ विकल्पद्योतकौ तीव्रमध्यमया शक्त्या सम्बद्धस्तु पूर्ववत्   
दीक्षामासाद्यापि अनात्मरूपे बुद्ध्यादौ आत्माभिमानस्य तादवस्थ्यात्   
आत्मनि दार्ढ्येन शिवैकरूपतां न वेत्तीति किञ्चित्कालमिदं   
शरीरारम्भकं कर्मोपभुज्य आहितशेषवृत्तिर्देहपाते शिवं व्रजेत्   
तदास्य तदैकात्म्याभिव्यक्तिः स्यादिति स इत्यादेः सकलस्यैव वाक्यस्य   
तत्क्षणाद्वा इति अपास्य पुनरावृत्त्या अयमर्थः । यथा योगो हि   
भोगैकसाधनम् इति बुभुक्षूणां तत्प्रधानैव दीक्षा न्याय्या इति उक्तं   
योगदीक्षामिति अत एव पूर्वं दीक्षायां ज्ञानस्य प्राधान्यं   
तद्विमोचकमेव क्रिया पुनरुभयानुयायिनीति नास्याः पृथगुपादानम् तेन   
मध्यमध्यरूपया शक्त्या सम्बद्धः शिवरूपतालाभौत्सुक्येऽपि   
बुभुक्षुत्वादेव धिया क्वचन यथाभीष्टे तत्त्वे गुरुणा योजितः तत एव   
श्रुतचिन्तादिमुखेन योगं ज्ञात्वा तत्तद्धारणादिक्रमेणसमभ्यसेत् येन   
तत्सिद्धिमाहात्म्यात् अनेनैव देहेन तत्र तत्र तत्त्वभोगान् भुक्त्वा तदवसाने   
शाश्वतं पदमवाप्नोति इत्यनेनैव सम्बन्धः । मध्यमध्यशक्तिपाते   
इयान् विशेषो यत् देहान्ते योगसिद्धिमवाप्नोतीति । तदुक्तं श्रीतन्त्रालोके   
  
मध्यमन्दे शक्तिपाते शिवलाभोत्सुकोऽपि सन् ।  
बुभुक्षुर्यत्र युक्तस्तद्भुक्त्वा देहक्षये शिवः ॥  
  
मन्दमध्ये तु तत्रैअ तत्त्वेनापि नियोजितः ।  
देहान्ते तद्वरं भोगं भुक्त्वा पश्चाच्छिवं व्रजेत् ॥  
  
इति । एवमिदं भेदद्वयं शिवधर्मिसाधकविषयम् आद्यस्तु पुत्रकविषय इति   
विभागः । अस्यैव श्लोकस्य द्वितीयपादवर्जमावृत्त्या लोकधर्मिणः   
साधकस्य देहान्ते तत्र तत्राभीष्टे तत्त्वादौ योगेन योजनया भोगरूपायाः   
सिद्धेरेव तीव्रमध्यमन्दरूपतया प्राप्तिर्भवतीति शक्तेरपि   
एवम्प्रकारत्वमुक्तं स्यात् । तदुक्तं श्रीतन्त्रालोक एव   
  
तीव्रमन्दे मध्यमन्दे मन्दमन्दे बुभुक्षुता ।  
क्रमान्मुख्यातिमात्रेण विधिनेत्यन्ततः शिवम् ॥  
  
इति । एतच्च तद्विवेक एवास्माभिः सर्वं विवेचितं किन्तु इयत् तत्र न्यूनं वर्तते   
यदन्त्यस्यास्य श्लोकस्य न पाठ इति स चास्माभिरुपपन्नोऽपि न कल्पितः   
प्रायः क्वचन् पुस्तकान्तरेषु अदृष्टत्वात्   
दुर्जनप्रायाद्यतनमूर्खजनसन्त्रासाच्च अर्थगत्या तु   
ग्रन्थकृदुपज्ञतया व्याख्यात एव परमिति अलं बहुना ।] तीव्र   
मध्य मन्दस्य उत्कर्ष माध्यस्थ्य निकर्षैः पुनस्त्रैविध्यात् तत्र   
उत्कृष्टतीव्रात् तदैव देहपाते परमेशता मध्यतीव्रात्   
शास्त्राचार्यानपेक्षिणः स्वप्रत्ययस्य प्रातिभज्ञानोदयः यदुदये   
बाह्यसंस्कारं विनैव भोगापवर्गप्रदः प्रातिभो गुरुरित्युच्यते तस्य हि   
  
१२१)  
  
न समय्यादिकल्पना काचित् अत्रापि तारतम्यसद्भावः [क्: तारतम्यस्य   
सद्भाव इति पाठः ।] इच्छावैचित्र्यात् इति सत्यपि प्रातिभत्वे   
शास्त्राद्यपेक्षा संवादाय स्यादपि इति निर्भित्तिसभित्त्यादिबहुभेदत्वम्   
आचार्यस्य प्रातिभस्यागमेषु उक्तम् सर्वथा प्रतिभांशो [ख्:   
प्रातिभाम्श इति पाठः ।] बलीयान्   
  
१२२)  
  
तत्सन्निधौ अन्येषाम् अनधिकारात् । भेददर्शन इव अनादिशिवसन्निधौ   
मुक्तशिवानां सृष्टिलयादिकृत्येषु मन्दतीव्रात् शक्तिपातात् सद्गुरुविषया   
यियासा भवति असद्गुरुविषयायां तु तिरोभाव एव असद्गुरुतस्तु   
सद्गुरुगमनं शक्तिपातादेव । सद्गुरुस्तु   
समस्तैतच्छास्त्रतत्त्वज्ञानपूर्णः साक्षात् भगवद्भैरवभट्टारक एव   
योगिनोऽपि स्वभ्यस्तज्ञानतयैव मोचकत्वे तत्र योग्यत्वस्य   
सौभाग्यलावण्यादिमत्त्वस्येवानुपयोगात् [क्: योगित्वस्येति   
लावण्यादिसत्त्वसेवामुपयोगीत्यादि च पाठः ।] ।  
  
१२३)  
  
असद्गुरुस्तु अन्यः सर्व एव । एवं यियासुः गुरोः ज्ञानलक्षणां दीक्षां   
प्राप्नोति यया सद्य एव मुक्तो भवति जीवन्नपि अत्र अवलोकनात् कथनात्   
शास्त्रसम्बोधनात् चर्यादर्शनात् चरुदानात् इत्यादयो भेदाः । अभ्यासवतो   
वा तदानीं सद्य एव प्राणवियोजिकां दीक्षां लभते सा तु मरणक्षण एव   
कार्या इति वक्ष्याम इति । तीव्रस्त्रिधा उत्कृष्टमध्यात् शक्तिपातात्   
कृतदीक्षाकोऽपि स्वात्मनः शिवतायां न तथा दृढप्रतिपत्तिः भवति   
प्रतिपत्तिपरिपाकक्रमेण तु देहान्ते शिव एव मध्यमध्यात् तु शिवतोत्सुकोऽपि   
भोगप्रेप्सुः भवति इति तथैव दीक्षायां ज्ञानभाजनम् स च   
योगाभ्यासलब्धम् अनेनैव देहेन भोगं भुक्त्वा देहान्ते शिव एव ।   
निकृष्टमध्यात्तु देहान्तरेण भोगं भुक्त्वा शिवत्वम् एति इति । मध्यस्तु   
त्रिधा भोगोत्सुकता यदा प्रधानभूता तदा मन्दत्वं   
पारमेश्वरमन्त्रयोगादेश्च यतो मोक्षपर्यन्तत्वम् अतः शक्तिपातरूपता ।   
तत्रापि तारतम्यात् त्रैविध्यम् इत्येष मुख्यः [त्रिविधः ।] शक्तिपातः   
। वैष्णवादीनां तु राजानुग्रहवत् न मोक्षान्तता इति न इह विवेचनम् ।   
शिवशक्त्यधिष्ठानं तु सर्वत्र इति उक्तम् सा [सा शिवशक्तिरित्यर्थः ।  
] परं ज्येष्ठा न भवति अपि तु घोरा घोरतरा वा स एष शक्तिपातो   
विचित्रोऽपि तारतम्यवैचित्र्यात् [तारतम्यवैचित्र्यात् अवान्तरातिशयेनेत्यर्थः   
।] भिद्यते कश्चित् वैष्णवादिस्थः समय्यादिक्रमेण स्रोतः [स्रोतः   
पञ्चके तन्त्रविशेषे इत्यर्थः ।] पञ्चके च प्राप्तपरिपाकः   
सर्वोत्तिर्णभगवत्षडर्धशास्त्रपरमाधिकारिताम् एति अन्यस्तु   
उल्लन्घनक्रमेण अनन्तभेदेन कोऽपि अक्रमम् इति अत एव   
अधराधरशासनस्था गुरवोऽपि इह मण्डलमात्रदर्शनेऽपि अनधिकारिणः   
ऊर्ध्वशासनस्थस्तु गुरुः अधराधरशासनं प्रत्युत प्राणयति पूर्णत्वात्   
इति सर्वाधिकारी । स च   
  
१२५)  
  
दैशिको गुरुः आचार्यो दीक्षकः चुम्बकः स चायं पूर्णज्ञान एव   
सर्वोत्तमः तेन विना दीक्षाद्यसम्पत्तेः । योगी तु फलोत्सुकस्य युक्तो यदि   
उपायोपदेशेन अव्यवहितमेव फलं दातुं शक्तः उपायोपदेशेन तु   
ज्ञाने एव युक्तो मोक्षेऽपि अभ्युपायात् ज्ञानपूर्णताकान्क्षी च बहूनपि   
गुरून् [यदुक्तम्  
  
आमोदार्थी यथा भृन्गः पुष्पात् पुष्पान्तरं व्रजेत् ।  
विज्ञानार्थी तथा शिष्यो गुरोर्गुर्वन्तरं व्रजेत् ॥ इति ।] कुर्यात् ।   
उत्तमोत्तमादिज्ञानभेदापेक्षया तेषु तु वर्तेत सम्पूर्णज्ञानगुरुत्यागे तु   
प्रायश्चित्तमेव । ननु सोऽपि अब्रुवन् विपरीतं वा ब्रुवन् किं न त्याज्यः नैव इति   
ब्रूमः तस्य हि पूर्णज्ञानत्वात् एव रागाद्यभाव इति अवचनादिकं   
शिष्यगतेनैव +++([ख्: शिष्यगतं नैवेति पाठः ।])+++ केनचित्   
अयोग्यत्वानाश्वस्तत्वादिना निमित्तेन स्यात् इति तदुपासने यतनीयं शिष्येण न   
तत्त्यागे । एवम् अनुग्रहनिमित्तं शक्तिपातो निरपेक्ष एव-  
  
१२६)  
  
कर्मादिनियत्यपेक्षणात् +++([क्: नियत्यनपेक्षणादिति पाठः ।])+++ ।   
तिरोभाव इति तिरोभावो हि कर्माद्यपेक्षगाढदुःखमोहभागित्वफलः   
[यथोक्तं तन्त्रालोके  
  
नियत्यैव यदा चैव स्वरूपाच्छादनक्रमात् ।  
भुन्क्ते दुःखविमोहादि तदा कर्मफलक्रमः ॥  
  
त्यक्त्वा तु नियमं कामं दुःखमोहपरितताम् ।  
विभासयिषुरास्तेऽयं तिरोधानेऽनपक्षकः ॥ इति ।; क्: कर्माद्यनपेक्षेति पाठः   
।] यथाहि प्रकाशस्वातन्त्र्यात् प्रबुद्धोऽपि मूढवत् चेष्टते हृदयेन   
च मूढचेष्टां निन्दति तथा मूढोऽपि प्रबुद्धचेष्टां   
मन्त्राराधनादिकां कुर्यात् निन्देच्च [तथा च श्रीविद्याधिपतिः   
  
ये यौष्माके शासनमार्गे कृतदीक्षाः  
सङ्गच्छन्ते मोहवशाद्विप्रतिपत्तिम् ।  
नूनं तेषां नास्ति भवद्भानुनियोगः   
सङ्कोचः किं सूर्यकरैस्तामरसानाम् ॥  
  
ज्ञातज्ञेया धातृपदस्था अपि मन्त्रे  
ये त्वन्मार्गात्कापथगास्तेऽपि न सम्यक् ।  
प्रायस्तेषां लैन्गिकबुद्ध्यादिसमुत्थो  
मिथ्याबोधः सर्पवसादीपजकल्पः ॥ इति ।] यथा च अस्य मूढचेष्टा   
क्रियमाणापि प्रबुद्धस्य ध्वंसम् एति तथा अस्य प्रबुद्धचेष्टा सा तु   
निन्द्यमाना निषिद्धाचरणरूपत्वात्   
  
१२७)  
  
स्वयं च तयैव +++([क्: तथैव इति पाठः ।])+++ विशन्कमानत्वात् एनं   
दुःखमोहपन्के निमज्जयति न तु उत्पन्नशक्तिपातस्य तिरोभावोऽस्ति अत्रापि च   
कर्माद्यपेक्षा [यथोक्तम् ।  
  
न चास्य कर्ममहिमा तादृग्येनेत्थमास्त सः ।  
किं हि तत्कर्म कस्माद्वा पूर्वेणात्र समो विधिः ॥  
  
तस्मात्सा परमेशेच्छा ययायं मोहितस्तथा ।  
अनन्तकालसंवेद्यदुःखपात्रत्वमीहते ॥  
  
तत्रापि चेच्छावैचित्र्यादिहामुत्रोभयात्मकः । इति ।] पूर्ववत् निषेध्या   
तत्रापि च इच्छावैचित्र्यात् एतद्देहमात्रोपभोग्यदुःखफलत्वं वा   
दीक्षासमयचर्यागुरुदेवाग्न्यादौ सेवानिन्दनोभयप्रसक्तानामिव प्राक्   
शिवशासनस्थानां तत्त्यागिनामिव । तत्रापि इच्छावैचित्र्यात् तिरोभूतोऽपि   
स्वयं वा शक्तिपातेन युज्यते मृतो वा बन्धुगुर्वादिकृपामुखेन   
+++([ख्: कृपामूलेनेति पाठः ।])+++ इत्येवं पञ्चकृत्यभागित्वं   
[यथोक्तं श्रीसोमानन्दपादैः   
  
कुत्सितेऽकुत्सितस्य स्यात्कथमुन्मुखतेति चेत् ।  
रूपप्रसाररसतो गर्हितत्वमयुक्तिमत् ॥  
  
पञ्चप्रकारकृत्योक्तिशिवत्वान्निजकर्मणे ।  
प्रवृत्तस्य निमित्तानामपरेषां क्व मार्गणम् ॥ इति ।]  
  
१२८)  
  
स्वात्मनि अनुसन्दधत् परमेश्वर एव इति न खण्डितमात्मानं पश्येत् ।  
  
यथा निरर्गलस्वात्मस्वातन्त्र्यात्परमेश्वरः ।  
आच्छादयेन्निजं धाम तथा विवृणुयादपि ॥  
अप्रबुद्धेऽपि वा धाम्नि स्वस्मिन्बुद्धवदाचरेत् ।  
भूयो बुद्ध्येत वा सोऽयं शक्तिपातोऽनपेक्षकः ॥  
  
जह नि-अर्झ-उ  
महेसरु अच्छवि संविरवितन्ह ।  
षुणुस अत्ति विपर  
पसरु अच्छ इविमल सरू-इ ॥  
  
इति श्रीमदभिनवगुप्ताचार्यविरचिते तन्त्रसारे शक्तिपातप्रकाशनं नाम   
एकादशमाह्निकम् ॥११॥  
  