+++
title = "०८ तत्त्वस्वरूपप्रकाशनम्"

+++
अथ अष्टममाह्निकम् ।  
  
अथ तत्त्वाध्वा निरूप्यते ।  
  
यदिदं विभवात्मकं [स्वातन्त्र्यस्फारात्मकम् ।]   
भुवनजातमुक्तं गर्भीकृतानन्तविचित्रभोक्तृभोग्यं तत्र यदनुगतं   
महाप्रकाशरूपं [नाप्रकाशः प्रकाशते इति न्यायेन   
स्वातन्त्र्यस्फारमयत्वात् विश्वस्य प्रकाशान्यथानुपपत्त्या यत् अनुयायि   
रूपं भासते स एव शिव इति ।] तत् महासामान्यकल्पं परमशिवरूपम्   
। यत्तु कतिपयकतिपयभेदानुगतं रूपं तत्तत्त्वं यथा पृथिवी   
[यदुक्तम् ।  
  
तथाहि कालसदनाद्वीरभद्रपुरान्तगम् ।  
धृतिकाठिन्यगरिमाद्यवभासाद्धरात्मता ॥  
इति । तेन यथा सास्रादियोगात दण्डमुण्डादौ गोत्वव्यपदेशस्तथा   
धृत्याद्यवभासात् कालाग्न्यादेः पृथिवीत्वव्यपदेशः ।] नाम   
धृतिकाठिन्यस्थौल्यादिरूपा   
कालाग्निप्रभृतिवीरभद्रान्तभुवनेशाधिष्ठितसमस्तब्रह्माण्डानुगता ।   
तत्र एषां तत्त्वानां कार्यकारणभावो दर्श्यते स च द्विविधः   
पारमार्थिकः [पारमार्थिक इत्यस्यायं भावः लौकिकदृष्ट्या   
सृष्ट्याद्याविर्भावेऽपि स्वतन्त्रप्रकाशस्वरूपस्फारमयत्वादस्य   
विश्वस्य सृष्टावपि स्वरूपाभिन्नरूपया स्थित्या स्वरूपविश्रान्त्या च   
संहृत्या स्थितत्वात् न किञ्चित् स्वरूपातिरिक्तत्वमस्य सञ्जातमिति न किञ्चित्   
काल्पनिकत्वमिति पारमार्थिकत्वम् ।] सृष्टश्च [ननु यद्येवं तर्हि   
विश्वप्रतिष्ठा इयं नियमेनावभासमाना कथं तिष्ठतीत्यतः काल्पनिकः   
कार्यकारणभावो विश्वप्रतिष्ठायै अवश्यं कल्पनीय इत्याह सृष्ट इति   
सृष्टो नियत्यवस्थापितः ।] । तत्र पारमार्थिक एतावान्   
कार्यकारणभावो यदुत कर्तृस्वभावस्य स्वतन्त्रस्य भगवत एवं   
विधेन शिवादिधरान्तेन वपुषा स्वरूपभिन्नेन स्वरूपविश्रान्तेन च   
प्रथनं । कल्पितस्तु कार्यकारणभावः परमेशेच्छया नियतिप्राणया   
निर्मितः स च यावति यदा नियतपौर्वापर्यावभासनं सत्यपि अधिके   
[अधिक इति तेन दण्डचक्रादेः सत्यपि अन्वये मृदेव कारणं तत्तु   
सहकारी इति स्वरूपानुगम इति तेन कृत्तिकारोहिण्युदयादौ कार्यकारणस्य   
सत्यपि पौर्वापर्यावभासे निरासः नहि तत्र रूपान्वयः ।]   
स्वरूपानुगतम् एतावत्येव तेन [तेनेति   
रूपान्वयोपकृतपौर्वापर्यनियमात्मककार्यकारणताया यतोऽवभासनं   
परमेशेच्छया न तु वास्तवतया ।] योगीच्छातोऽपि अङ्कुरो बीजादपि   
स्वप्नादौ घटादेरपीति । तत्रापि [ननु स्वप्ने घटादङ्कुर इति भ्रान्तिः   
? भैवं स्वप्नं प्रबोधपर्यन्तं तस्यावभासः अत एव चोक्तं स च   
तावत्येवेति । यद्येवं स्वगृहसहवर्तनम् इत्याह तथापीति ।] च   
परमेश्वरस्य कर्तृत्वानपाय इति अकल्पितोऽपि असौ पारमार्थिकः स्थित एव ।   
पारमार्थिके हि भित्तिस्थानीये   
  
७१)  
  
स्थिते रूपे सर्वम् इदम् [कल्पितकार्यकारणभावगतं मृद्दण्डादि ।  
] उल्लिख्यमानं घटते न अन्यथा अत एव सामग्र्या   
[समग्राणामेकप्रमातृविश्रान्तिसतत्त्वमेकं रूपं सामग्री न   
पुनर्व्यस्ताः समग्रा दण्डादयः कारणम् । यदुक्तम्   
  
आरम्भे भव सर्वत्र कर्म वा करणादि वा ।  
विश्वमस्तु स्वतन्त्रस्तु कर्ता तत्रैकको भवान् ॥  
  
इति । तथान्यत्रापि  
  
देशकालपदार्थानां यद्यद्वस्तु यथा यथा ।  
तत्तद्रूपेण या भाति तां श्रये संविदं कलाम् ॥ इति ।] एव कारणत्वं   
युक्तं । सा हि समस्तभावसन्दर्भमयी स्वतन्त्रसंवेदनमहिम्ना तथा   
नियतनिजनिजदेशकालभावराशिस्वभावा प्रत्येकं   
वस्तुस्वरूपनिष्पत्तिसमये तथाभूता तथाभूताया हि अन्यथाभावो यथा   
यथा अधिकीभवति तथा तथा कार्यस्यापि विजातीयत्वं तारतम्येन पुष्यति   
इत्येवं संवेदनस्वातन्त्र्यस्वभावः परमेश्वर एव विश्वभावशरीरो   
[दृश्यं शरीरम् इति शिवसूत्रोक्तनीत्या विश्वभावशरीरः । ननु च   
कथं प्रत्यक्षदृष्टमपि वैपरीत्येन प्रतीतिगोचरतामियात् यतः   
कुम्भकारण घटकरणे कर्तृत्वं प्रत्यक्षतो दृश्यते नाप्रत्यक्षस्य   
शिवस्य कुम्भकारस्य प्रत्यक्षतो व्याप्रियमाणस्य दृष्टत्वादित्यत आह   
कुम्भकारसंविद इति । उक्तं च तन्त्रालोके ।   
  
कुम्भकारस्य या संविच्चक्रदण्डादियोजने ।  
शिव एव हि सा यस्मात्संविदः का विशिष्टता ॥  
  
इति । ननु च शरीरेणैव क्रियाकर्ता कुम्भकारो लक्ष्यते इति   
शिरःपृष्ठकटिचालनन्यायेन कुम्भकारसंविद इति असमञ्जसम् इति   
स्वात्मनि अपरितुष्यन्तं प्रति पुनरप्याह कुम्भकारशरीरस्य इत्यादि यथा   
भावराशौ न कस्यचित् कर्तृत्वे विवादः तथा शरीरस्यापि जडत्वात्   
भावराशिसमत्वम् इति नहि अनयोरस्तित्वे कोऽपि विशेषः उभयोरपि   
परतन्त्रत्वात् इत्यलम् ।] घटादेर्निर्माता   
कुम्भकारसंविदस्ततोऽनधिकत्वात्   
  
७२)  
  
कुम्भकारशरीरस्य च भावराशिमध्ये निक्षेपात् कथं   
कुम्भकारशरीरस्य कर्तृत्वाभिमानः ? इति चेत् परमेश्वरकृत   
[प्रतिभुव इव आधमर्ण्याभिमानः ।] एवासौ घटादिवत्   
[कुम्भकारशरीरस्य कर्तृताभिमानो घटसदृशः   
अभिमानघटयोः सादृश्यमित्यर्थः ।] भविष्यति । तस्मात्   
सामग्रीवादोऽपि विश्वशरीरस्य संवेदनस्यैव [व्यस्तपक्षस्तावत् दूरत   
एव स्थितः नहि व्यस्ता मृच्चक्रदण्डादयः कदाचिदपि   
घटनिर्माणसमर्थाः समस्ताः पुनरेकप्रमातृविश्रान्तिं विना न   
समर्था इत्यविवादः ।] कर्तृतायाम् उपोद्बलकः । मेरौ [मेरौ हि   
इत्यत्र मेरुशब्देन देवैर्दुर्लभत्वं बृहत्त्वमेकत्वं च । तथाविधो   
घटो न भवेत् इत्यत्र तथाविधशब्देन   
मानुष्यैस्त्याज्यत्वमणुत्वमनेकत्वं च ध्वन्यते ।  
  
अनन्तशक्तिधारित्वान्मेरुं वै घटनायकम् ।  
ज्ञात्वा सम्पादितं क्षीणा किं शिवे कर्तृता ततः ॥  
  
इत्यनेन मेरुकरणमपि अकिञ्चित्कौशलावहं शिवस्य इत्यादि अन्यत्रोक्तम्   
  
खगोलमध्यचारी यः सविता विश्वरूपधृत् ।  
तस्य सत्तां स्वेच्छयैव कुर्वती कर्तृता शिवे ॥ इत्यादि ।] हि तत्रस्थे न   
भवेत् तथाविधो   
  
७३)  
  
घटः । एवं कल्पितेऽस्मिन् +++([क्: एवं हि विकल्पते इति पाठः ।])+++ कार्यत्वे   
शास्त्रेषु तत्त्वानां कार्यकारणभावं प्रति [ख्: कारणभावत्वं   
प्रति इति पाठः ।] यत् बहुप्रकारत्वं [अत एव   
तथाभानपरमार्थतया स्थितेः ।  
कार्यकारणभावोऽस्य लोके शास्त्रे च कथ्यते ॥  
  
मायातोऽव्यक्तकलयोरिति रौरवसङ्ग्रहे ।  
श्रीपूर्वे तु कलातत्त्वादव्यक्तमिति कथ्यते ॥  
इत्यादि बहुप्रकारत्वम् ।] तदपि सङ्गतं गोमयात् कीटात् योगीच्छातो   
मन्त्रादौषधात् वृश्चिकोदयवत् । तत्र [एवं बहुप्रकारतायां कस्य   
न्यायत्वम् बहुप्रकारत्वे हि सुकटकक्षोभन्यायेन अलं   
परवादनिराकरणेन इति महान् व्यामोहः सम्पन्नः इति तन्निराकर्तुमाह   
तत्रेत्यादिना । निजतन्त्रदृशा पूर्वशास्त्रदृशा ।] निजतन्त्रदृशा   
तं कल्पितं दर्शयामः । तत्र परमेश्वरः पञ्चभिः शक्तिभिः निर्भर   
[निर्भरः परिपूर्णः । यदुक्तम्   
  
शिवशक्तिसदाशिवतामीश्वरविद्यामयीं च तत्त्वदशाम् ।  
शक्तीनां पञ्चानां विभक्तभावेन भासयति ॥ इति ।] इत्युक्तम् स   
स्वातन्त्र्यात् शक्तिं तां तां मुख्यतया [सर्वत्र हि पञ्चशक्तिसम्भव   
इति मुख्यत्वमेकस्याः अपरासां गौणत्वं न तु असम्भव एव ।]   
प्रकटयन्   
  
७४)  
  
पञ्चधा [इह खलु चिन्मात्रस्वभावः पर एव शिवः पूर्णत्वात्   
निराशंसोऽपि स्वस्वातन्त्र्यमाहात्म्यात् बहिरुल्लिलसिषया   
परानन्दचमत्कारतारतम्येन प्रथममहमिति परामर्शरूपतया   
शक्तिदशामधिशयानः प्रस्फुरेत् अनन्तरमहमिदमिति च   
परामर्शद्वयात्मतामवभासयेत् तत्र च शुद्धचिन्मात्राधिकरण एव   
अहमित्यंशे यदा परमेश्वर इदमंशमुल्लासयति तदा   
तस्योन्मीलितमात्रचित्रकल्पभावराशिविषयत्वेन अस्फुटत्वादिच्छाप्रधानं   
सदाशिवतत्त्वम् अहमिदमिति भावराशौ स्फुटीभूते तदधिकरण एव   
इदमंशे यदाहमंशं निषिञ्चति तदा   
ज्ञानशक्तिप्रधानमीश्वरतत्त्वम् इदमहमिति   
प्ररूढभेदभावराशिगतेदमंशस्फुरणे तु चिन्मात्रगतत्वेन   
अहमंशो यदा समुल्लसति भेदाद्वैतवादिनामिव ईश्वरस्य यः   
समधृततुलापुटन्यायेन अहमिदमिति परामर्शः तत्क्रियाशक्तिप्रधानं   
विद्यातत्त्वमिति पञ्चधा विभागः ।] तिष्ठति । चित्प्राधान्ये शिवतत्त्वम्   
आनन्दप्राधान्ये शक्तितत्त्वम् इच्छाप्राधान्ये सदाशिवतत्त्वम् इच्छाया हि   
ज्ञानक्रिययोः साम्यरूपाभ्युपगमात्मकत्वात् ज्ञानशक्तिप्राधान्ये   
ईश्वरतत्त्वम् क्रियाशक्तिप्राधान्ये विद्यातत्त्वम् [इयत्पर्यन्तं   
शिवाद्यवस्थाभेदेऽपि स्वस्वरूपस्य अखण्डनिराशंसस्वभावत्वात् न   
कश्चिदवस्थाभेदः मायोपरि वर्तमानत्वात् तुर्यरूपत्वात् इति   
स्वातन्त्र्यलक्षणमेव तत्त्वपञ्चकम् ।] इति । अत्र च तत्त्वेश्वराः   
शिवशक्तिसदाशिवेश्वरानन्ताः ब्रह्मेव निवृत्तौ [निवृत्तौ   
वक्ष्यमाणायां निवृत्तिकलायाम् । नन्वनेकत्र   
एकरूपानुगमस्तत्त्वमित्युक्तम् तथा चात्र कथमित्याह एषामिति ।] एषां   
सामान्यरूपाणां विशेषा अनुगतिविषयाः पञ्च तद्यथा शाम्भवाः   
  
७५)  
  
शाक्ताः मन्त्रमहेश्वराः मन्त्रेश्वराः मन्त्रा इति शुद्धोध्वा । इयति   
साक्षात् शिवः कर्ता अशुद्धं [मायाप्रभृतिकम् ।]   
पुनरध्वानमनन्तापरनामाघोरेशः सृजति ईश्वरेच्छावशेन   
प्रक्षुब्धभोगलोलिकानामणूनां [क्षोभस्य लोलिकाख्यस्य सहकारितया   
स्फुटम् ।   
तिष्टासा योग्यतौन्मुख्यमीश्वरेच्छावशाच्च तत् ॥  
इति कार्ममलस्य सहकारितायामुन्मुखतैव भोगलोलिका ।]   
भोगसिद्ध्यर्थम् । तत्र [ननु तत्रापि कार्मम् एवैकं मुख्यं संसारकारणम् । इति सर्वत्र कार्मम् एव संसारकारणम् उक्तम्, इह पुनः केयं लोलिका इत्यत आह तत्रेत्यादि ।] लोलिको ऽपूर्णम्-मन्यता-रूपः परिस्पन्दो ऽकर्मकम् अभिलाष-मात्रम् एव [क्रियारूपत्वाभावाद् अकर्मकमिच्छामात्रं प्रतिनियतविषयाभावात् भविष्यदवच्छेदः अत एव न मलस् तत्त्वान्तरम् । साक्षाद् अवच्छेदाधायकत्वाभावेन नह्य् एतत् किञ्चिद् वस्तु, अपि तु पूर्ण-स्वरूपाख्याति-मात्रम् इत्य् अर्थः ।] भविष्यद् अवच्छेद-योग्यतेति, न मलः पुंसस् तत्त्वान्तरम् । रागतत्त्वं तु कर्मावच्छिन्नो ऽभिलाषः । कर्म [किञ्चिन्मे भूयादिति सामान्यरूपम् ।] तु तत्र कर्ममात्रं बुद्धि-धर्मस् तु रागः कर्मभेदचित्र [बुभुक्षा पिपासादिविशेषरूपेण चित्र इति ।] कर्मभेदचित्र इति विभागो वक्ष्यते ।  
  
७६)  
  
सोऽयं [ननु स्वतन्त्रो बोध एव परमार्थ इति सिद्धान्तः तदतिरिक्तः कुतो मलो नाम वस्तुतामियादित्याशङ्क्याह सोऽयमिति ।] मलः परमेश्वरस्य स्वात्म-प्रच्छादनेच्छातः नान्यत् किञ्चित् वस्त्व्, अपि च तत् [प्रच्छादनात्मरूपत्वात् ।] परमेश्वरेच्छात्मनैव धरादेरपि [परप्रकाशाव्यतिरिक्तत्वेऽपि यथा धरादिरूपत्वं तथा मलोऽपीत्यर्थः ।; ख्: परमेश्वरेच्छात्मन एव धरादेरिति पाठः ।] वस्तुत्वात् । स च   
[ननु  
  
स पुनः शाम्भवेच्छातः शिवाभेदं परामृशन् ।  
क्रमान्मन्त्रेशतावेद्यरूपो याति शिवात्मताम् ॥  
इत्युक्तत्वात् कथं विज्ञानकेवलस्यापि मलोऽस्तीत्याशङ्क्याह स चेति ।]   
मलो [ग्: मलस्तेषां विद्यमान इति पाठः ।] विज्ञानकेवले   
विद्यमानो ध्वंसोन्मुख इति न स्वकार्यं कर्म आप्याययति ।   
प्रलयकेवलस्य तु जृम्भमाण एव आस्त इति मलोपोद्बलितं [ख्: इति तेषां   
मलोद्बलितमिति; ग्: इति तेषां विज्ञानकेवले इति च पाठः ।] कर्म   
संसारवैचित्र्यभोगे निमित्तम् इति तद्भोगवासनानुविद्धानामणूनां   
भोगसिद्धये श्रीमान् अघोरेशः सृजति इति युक्तमुक्तं मलस्य [क्:   
युक्तम् उक्तमलस्येति पाठः ।] च प्रक्षोभ ईश्वरेच्छाबलादेव [तेन   
वस्तुसामर्थ्यपक्षनिरासः । एतदेवोपोद्बलयति जडेत्यादि । यदुक्तं  
  
न जडश्चिदधिष्ठानं विना क्वापि क्षमो यतः । इति ।]  
  
७७)  
  
जडस्य स्वतः कुत्रचिदपि असामर्थ्यात् । अणुर्नाम [ननु च अलमत्र   
पराद्वयकथनेन यतो व्यतिरिक्तानेव अणून्प्रतिमलमीश्वरो नियुञ्ज्यात्   
इत्याक्षेपमाशङ्क्याह अणुरित्यादि तेन चिद्रूपत्वान्महेश्वर एव   
प्रकाशात्मा अणुर्नाम अचिद्रूपतैव स्वस्वातन्त्र्यात् गृहीतमलरूपता ।   
यथोक्तम् ।  
  
शिव एव गृहीतपशुभावः । इति ।] किल चिदचिद्रूपावभास एव तस्य चिद्रूपम् ऐश्वर्यम् एव अचिद् रूपतैव मलः।  
तस्य च सृजतः परमेश्वरेच्छामयं तत एव च नित्यं [माशब्दवाच्याद्विनाशरूपान्निषेधाद्याता इति मायाशब्दार्थानुगमात् ।] स्रक्ष्यमाण-वस्तु-गतस्य +++([क्: इष्यमाणवस्तुगतस्यार्थस्य जडतयेति पाठः ।])+++ रूपस्य जडतयाऽऽभासयिष्यमाणत्वात् [ततश्च मीयते हेयतया परिच्छिद्यते योगिभिरिति ।] जडं, सकल-कार्य-व्यापनादि-रूपत्वाच् च व्यापकं [सर्वत्र मातीति सूक्ष्मत्वाद्व्यापकम् ।], मायाख्यं तत्त्वम् उपादानकारणं, तद्-अवभास-कारिणी च परमेश्वरस्य [निखिलजगदुल्लासनक्रीडाशालिनः परमेश्वरस्य भेदावभासने स्वातन्त्र्यं ततश्च अपूर्णताप्रथनेन मीनाति हिनस्ति इति मायाशक्तिरुच्यते ।] माया नाम शक्तिस् ततोऽन्यैव।  
[ननु च यदि नाम मायाशक्तिर्देवस्याव्यभिचारिणीत्युपगतम् तत्कथमसौ भेदनिरूपणं तत्त्वभावमियात् अत्रोच्यते यथा पारमेश्वर्य एव शक्तयः कलाद्या अपि तत्त्वव्यपदेशभाजस्तथा मायापि तथा चोक्तम् ।  
  
निरुद्धशक्तेर्या किञ्चित्कर्तृतोद्बलनात्मिका ।  
नाथस्य शक्तिः साधस्तात्पुंसः क्षेप्त्री कलोच्यते ॥  
यथा च माया देवस्य शक्तिरभ्येति भेदिनम् ।  
तत्त्वभावं तथान्योऽपि कलादिस्तत्त्वविस्तरः ॥ इति ।]  

एवं कलादितत्त्वानां धरान्तानामपि द्वैरूप्यं निरूप्यम् । अत्र च द्वैरूप्ये   
प्रमाणमपि आहुरभिनवगुप्तगुरवः । यत् सङ्कल्पे भाति तत्पृथग्भूतं   
बहिरपि अस्ति स्फुटेन वपुषा घट [तेनायमत्र प्रयोगः तन्मात्रादि   
तत्त्वजातं बहिरस्ति सङ्कल्पादौ पृथ्ग्भानात् यत् सङ्कल्पादौ   
पृथग्भवति तद्बहिरस्ति यथा घटादिः यत्र बहिरस्ति तत्र पृथग्भाति   
यथा परमात्मा पृथग्भाति च तन्मात्रादि तत्त्वजातं तस्माद्बहिरस्ति   
परमात्मनश्च सकृद्विभातोऽयमात्मा इत्यादौ पृथगवभासः स्थितोऽपि   
विद्युदुद्द्योतनवत् न प्ररोहमुपगच्छेत् । स्वातन्त्र्यामुक्तमात्मानम्   
इत्यादिन्यायेन मूलभूतानवच्छिन्नाहंविमर्शमयत्वस्य   
तिरोभावाभावात् ।] इव । तथा च मायाकलादिखपुष्पादेरपि   
[खपुष्पादेरपि कालदिव्यात्रसापेक्षं नास्तित्वम् इति एषैव वर्तनी अतो   
नैव विचारः ।] एषैव वर्तनी इति केवलान्वयी हेतुः । अनेन च   
मायाकलाप्रकृतिबुद्ध्यादिविषयं साक्षात्काररूपं ज्ञानं ये भजन्ते   
तेऽपि सिद्धाः   
  
७९)  
  
सिद्धा [मायादीनां शक्तिरूपत्वेनापि निरूपणात् ।] एव [क्:   
सिद्धा इति पदं सकृदेव ।] । एवं स्थिते माया-तत्त्वात् विश्व-प्रसवः   
[मायाया हि सर्वात्मसु सामान्यतया स्थितत्वात् ।] । स च यद्यपि   
अक्रममेव [पारमार्थिककार्यकारणभावेन ।] तथापि उक्तदृशा   
[काल्पनिकेन कार्यकारणभावेन ।] क्रमोऽवभासते इति । सोऽपि उच्यते   
तत्र प्रत्यात्म कलादिवर्गो भिन्नः तत्कार्यस्य कर्तृत्वोपोद्बलनादेः   
प्रत्यात्मभेदेन उपलम्भात् [किञ्चित्कर्तृत्वज्ञत्वादेस्तत्कार्यजातस्य   
प्रत्यात्मभिन्नतयानुभवात् । कश्चित् किञ्चित्कृत्वा वेत्ति कश्चिदन्यत्कृत्वा   
जानाति इति प्रत्यात्मभेदोपलम्भः ।] स तु वर्गः [वर्गः   
कलादिवर्गः ।] कदाचित् एकीभवेत् [नटमल्लप्रेक्षादौ ।] अपि   
ईश्वरेच्छया सामाजिकात्मनामिव तत्र सर्वोऽयं कलादिवर्गः शुद्धः   
[तत्र कलायाः शुद्धत्वं परमेश्वारार्चनध्यानादिविषयम् रागो   
भगवद्विषयमभिष्वङ्गं सम्प्रसूयते विद्यापि तद्विषयं विवेकम्   
कालश्च तदुपदेशादिविषयमेव कलनं नियतिश्च तदाराधनादावेव   
नियमनम् ।] यः परमेश्वरविषयतया   
तत्स्वरूपलाभानुगुणनिजकार्यकारी +++([क्: कार्यानुकारी इति पाठः ।])+++   
संसारप्रतिद्वन्द्वित्वात् । स च परमेश्वरशक्तिपातवशात् तथा भवति   
  
८०)  
  
इति वक्ष्यामस्तत्प्रकाशने । अशुद्धस्तु तद्विपरीतः । तत्र मायातः कला जाता   
या सुप्तस्थानीयम् अणुं किञ्चित्कर्तृत्वेन युनक्ति [माया हि   
चिन्मयाच्छिवाद्भेदं विदधती अणोः सुषुप्ततामिवापादयति इति   
अदृक्क्रियत्वे विद्याकलयोरुपयोगः ।] सा च उच्छूनत्वे संसारबीजस्य   
मायाण्वोरुभयोः [ननु कलादिपुंयोगो मायाकार्यमिति कथं   
निश्चिनुमः कलाया मायैव उपादानं नाणुरित्याशङ्क्याह मायाण्वोरिति ।   
तथा चोक्तम् ।  
  
कला मायाणुसंयोगजाप्येषा निर्विकारकम् ।  
नाणुं कुर्यादुपादानं किन्तु मायां विकारिणीम् ॥ इति ।] संयोगात्   
उत्पन्नापि मायां विकरोति न अविकार्यमणुम् इति मायाकार्यत्वम् [तथा   
चोक्तम् ।  
  
मलश्चावारको माया भावोपादानकारणम् ।  
कर्म स्यात्सहकार्येव सुखदुःखोद्भवं प्रति ॥  
  
इति । उपादानकारणं हि स्वरूपविकारमासाद्य कार्यानुगामित्वेन वर्तते   
यथा घटादौ मृत् नैवमणुः तस्य चिदेकरूपत्वेन नित्यत्वात् अतश्च   
उभयसंयोगजत्वेऽपि अस्या मायैव उपादानकारणम् इति ।] अस्याः । एवम्   
अन्योन्यश्लेषात् अलक्षणीयान्तरत्वं पुंस्कलयोः । मायागर्भाधिकारिणस्तु   
[अनन्तेशस्य ।] कस्यचिदीश्वरस्य प्रसादात् सर्वकर्मक्षये   
मायापुरुषविवेको भवति येन मायोर्ध्वे विज्ञानाकल आस्ते न जातुचित्   
मायाधः कलापुंविवेको वा येन   
  
८१)  
  
कलोर्ध्वे [येन मायाधो न संसरेत् ।] तिष्ठति । प्रकृतिपुरुषविवेको   
वा येन प्रधानाधो न संसरेत् । मलपुरुषविवेके [यद्येवं   
तन्मायोर्ध्वं कदा गच्छति इत्याह मलपुरुषेति ।] तु शिवसमानत्वं ।   
पुरुषपूर्णतादृष्टौ [मलसंस्कारप्रशमे   
स्वातन्त्र्याख्यविमर्शदार्ढ्ये सति ।] तु शिवत्वमेवेति । एवं   
कलातत्त्वमेव किञ्चित्कर्तृत्वदायि [ख्: कर्तृत्वाभिधायि इति पाठः ।  
] न च कर्तृत्वम् अज्ञस्य इति । किञ्चिज्ज्ञत्वदायिन्यशुद्धविद्या कलातो   
जाता सा [ननु साङ्ख्यैरनभिहितस्य कर्तृत्वस्य उपपादकं   
कलातत्त्वं चेदुच्यते युक्तमेतत् तैः पुनर्बुद्ध्यादिद्वारेण उक्तस्य   
ज्ञत्वस्याभिधायि विद्यातत्त्वं किमर्थम् इत्याह सेति ।] च विद्या बुद्धिं   
पश्यति तद्गतांश्च सुखादीन् विवेकेन गृह्णाति ।   
बुद्धेर्गुणसङ्कीर्णाकाराया [यद्यपि साङ्ख्याः वरणात्मना तमसा   
समावृतमपि रजसा शनैः तदपसारणात् क्वचिदेव प्रवर्तितं सत्   
अविशेषेण प्रकाशात्मकमपि सत्त्वं क्रमेण सुखादि प्रकाशयेदिति   
त्रिगुणापि बुद्धिः क्रमेण सुखाद्यात्मनो विषयस्य विवेकेन प्रदर्शिका इति   
कथयन्ति तथापि बुद्धिः सुखाद्यात्मकं विषयं दर्पणवदेव दर्शयेत्   
न विवेकेन गुणसङ्कीर्णत्वात् इत्यत आह बुद्धेर्गुणसङ्कीर्णाकाराया इत्यादि ।  
] विवेकेन ग्रहीतुमसामर्थ्यात् । तस्मात् बुद्धिप्रतिबिम्बितो भावो विद्यया   
विविच्यते । किञ्चित्कर्तृत्वं   
  
८२)  
  
किञ्चिद्भागसिद्धये क्वचिदेव [ननु किञ्चिज्ज्ञत्वेनैव   
किञ्चित्कर्तृत्वमपि आक्षिप्तमिति किमर्थं किञ्चित्कर्तृत्वमित्यत्र पुनः   
किञ्चिच्छब्दनिर्देश इत्यत आह क्वचिदेवेति ।] कर्तृत्वम् इत्यत्र अर्थे   
पर्यवस्यति क्वचिदेव च इत्यत्र भागे रागतत्त्वस्य व्यापारः । न [ननु   
अवैराग्यलक्षणो बुद्धिधर्मोऽत्र साङ्ख्यैर्निमित्तमुक्तमिति   
किमनेनापूर्वेण रागतत्त्वेनेत्याह न चेत्यादि ।] च अवैराग्यकृतं तत्   
अवैराग्यस्यापि अरक्तिदर्शनात् । वैराग्ये धर्मादावपि रक्तिर्दृश्यते ।   
तृप्तस्य च अन्नादौ अवैराग्याभावेऽपि अन्तःस्थरागानपायात् । तेन विना   
पुनरवैराग्यानुत्पत्तिप्रसङ्गात् [तेन रागतत्त्वस्यैवायं महिमा यत्   
बुद्धाववैराग्यादीनां सर्वेषामेव धर्माणां बहिष्पर्यन्ततया   
विशेषेणोल्लास इति ।] । कालश्च कार्यं कलयंस्तदवच्छिन्नं   
[अकरवं करोमि करिष्यामि इति प्रतीत्यन्यथानुपपत्त्या ।]   
कर्तृत्वमपि कलयति तुल्ये क्वचित्त्वे अस्मिन्नेव कर्तृत्वम् इत्यत्रार्थे   
नियतेर्व्यापारः । कार्यकारणभावेऽपि अस्या एव व्यापारः तेन कलात एव   
एतच्चतुष्कं जातम् इदमेव [इदमेवेत्यादिन माया कला काल विद्या राग   
नियतीनां क्रमेण निर्देशः ।] किञ्चिदधुना जानन् अभिष्वक्तः करोमि   
इत्येवंरूपा  
  
८३)  
  
संविद् देहपुर्यष्टकादिगता पशुरित्युच्यते । तदिदं मायादिषट्कं   
[मायादिकं हि तण्डुलकल्पे आत्मनि तुधवत्संलग्नं स्थितम् ।]   
कञ्चुकषट्कम् उच्यते । संविदो मायया अपहस्तितत्वेन कलादीनाम्   
उपरिपातिनां कञ्चुकवत् अवस्थानात् । एवं किञ्चित्कर्तृत्वं यत्   
मायाकार्यं तत्र किञ्चित्त्वविशिष्टं यत् कर्तृत्वं विशेष्यं तत्र   
व्याप्रियमाणा कला विद्यादिप्रसवहेतुः इति निरूपितम् । इदानीं विशेषणभागो   
यः किञ्चिदित्युक्तो [कलायास्तावत् किञ्चिद्रूपताविशिष्टं कर्तृत्वं   
लक्षणं तत्र विशेष्यभागे विशेष्यांशरूपं यत्कर्तृत्वं तत्   
भोक्तृरूपं तथा कर्तृत्वस्य स्वयमनवच्छिन्नत्वेऽपि यत्   
किञ्चिद्विषयत्वात् किञ्चिद्रूपत्वं विशेषणांशरूपं तद्वेद्यपक्ष एव   
स्थितम् ततश्च तदंशप्रयोजकीकारेण उल्लसितं सत्   
भाविवेद्यविशेषापेक्षया वेद्यसामान्यात्मकं भोग्यरूपं प्रधानम् इति   
।] ज्ञेयः कार्यश्च तं यावत् सा कला स्वात्मनः पृथक् कुरुते   
[वही रूपतया व्यक्ततां नयति ।] तावत् एष एव   
सुखदुःखमोहात्मकभोग्यविशेषानुस्यूतस्य सामान्यमात्रस्य   
[विशेषस्य सामान्यपूर्वकत्वात् साम्यात्मकस्याविभागरूपस्य   
प्रधानतत्त्वस्येत्यर्थः ।] तद्गुणसाम्यापरनाम्नः प्रकृतितत्त्वस्य   
सर्गः इति भोक्तृभोग्ययुगलस्य सममेव [यदुक्तम्   
  
सममेव हि भोग्यं च भोक्तारं च प्रसूयते ।  
कला भेदाभिसन्धानादवियुक्तं परस्परम् ॥  
  
इति । वस्तुतो हि अनयोः   
  
भोक्तैव भोग्यभावेन सदा सर्वत्र संस्थितः ।  
  
इत्याद्युक्तेरद्वयपारमार्थिकतया अभेदेऽपि मायीयं भेदमभिसन्धाय   
परस्परसापेक्षालक्षणमवियुक्तत्वं दर्शितमिति ।] कलातत्त्वायत्ता   
सृष्टिः ।  
  
८४)  
  
अत्र चैषां वास्तवेन पथा क्रमवन्ध्यैव [परस्परसापेक्षत्वात्   
क्रमस्येति भावः ।] सृष्टिरित्युक्तं क्रमावभासोऽपि चास्तीत्यपि   
[एकः क्रमः स च विचित्र इति अपिशब्दार्थः शत्रु-ऋद्धिमक्ष्यायेन   
। एकः शत्रुः स एव ऋद्धिमानिति शत्रु-ऋद्धिमक्ष्यायः ।]   
उक्तमेव । क्रमश्च विद्यारागादीनां विचित्रोऽपि दृष्टः कश्चिद्रज्यन् वेत्ति   
कोऽपि विदन् रज्यते इत्यादि । तेन भिन्नक्रमनिरूपणमपि रौरवादिषु शास्त्रेषु   
अविरुद्धं मन्तव्यं तदेव तु भोग्यसामान्यं प्रक्षोभगतं गुणतत्त्वम्   
। यत्र [ननु सत्त्वरजस्तमसां साम्यावस्था प्रकृतिरिति साङ्ख्योक्तनीतिः   
तत्कथमुक्तं प्रकृतिगतं सुखादि भोग्यमित्याशङ्क्याह यत्रेति ।]   
सुखं भोग्यरूपप्रकाशः सत्त्वम् दुःखं   
प्रकाशाप्रकाशान्दोलनात्मकम् अत एव क्रियारूपं रजः मोहः   
प्रकाशाभावरूपस्तमः । त्रितयमपि   
  
८५)  
  
एतत् भोग्यरूपम् । एवं [ननु साङ्ख्योक्तनीत्या क्षुब्धमेव प्रधानं   
कार्यवर्गस्य कारणमस्तु तत् किमर्थमुक्तं कल्पनादायि   
गुणतत्त्वमित्याशङ्क्याह एवमिति । यदुक्तम्  
  
न वैषम्यमनापन्नं कारणं कार्यसूतये । इति ।] क्षुब्धात् प्रधानात्   
कर्तव्यान्तरोदयः +++([क्: कर्तृव्यापारान्तरोदय इति पाठः ।])+++ न   
अक्षुब्धादिति । क्षोभः अवश्यमेव अन्तराले अभ्युपगन्तव्य इति सिद्धं   
साङ्ख्यापरिदृष्टं पृथग्भूतं गुणतत्त्वं [यदुक्तम्  
  
नैतत्कारणतारूपपरामर्शावरोधि यत् ।  
क्षोभान्तरं ततः कार्यं बीजोच्छूनाङ्कुरादिवत् ॥  
  
इति । तेन गुणानामपि तत्त्वरूपत्वमभ्युपगन्तव्यमिति भावः ।] । स   
[ननु अस्या जडत्वात् कथं कार्यजननाय औन्मुख्यं जायते ततश्च   
क्षुब्धत्वमपि न स्यात् इत्याह स च क्षोभ इत्यादिना । अयमत्र भावः   
साङ्ख्यमते हि पुंसो निर्विकारत्वात् बन्धमोक्षदशयोरविशेष एवेति   
बद्धवन्मुक्तमपि प्रति प्रकृतिः किमिव न महदादि विकारजातं जनयितुं   
प्रवर्तते प्रवृत्त्यात्मनः स्वभावस्यानपेतत्वात् । न चास्या   
दृष्टाहमनेन इति न पुनरेतदर्थं प्रवर्ते इत्यनुसन्धानमस्ति   
आचैतन्यात् तस्मात् अनिर्मोक्ष एवेति । अस्मन्मते हि स्वतन्त्रेशकर्तृकः क्षोभः   
अतो न कश्चित् दोष इति ।] च क्षोभः प्रकृतेस्तत्त्वेशाधिष्ठानादेव   
अन्यथा नियतं पुरुषं प्रति इति न सिद्ध्येत् । ततो गुणतत्त्वात् बुद्धितत्त्वं   
यत्र पुम्प्रकाशो विषयश्च प्रतिबिम्बम् [द्विविधो हि विषयप्रतिबिम्बः   
अक्षद्वारेण प्रत्यक्षादौ अतद्द्वारेण उत्प्रेक्षादौ ।   
पुम्प्रकाशप्रतिबिम्बाधारत्वाच्च जाड्येऽपि विषयप्रकाशो बुद्धेरिति ।]  
  
८६)  
  
अर्पयतः । बुद्धितत्त्वात् अहङ्कारो [अहङ्कारस्य चासाधरणं   
कार्यमिहापयोगित्वाल्लिख्यते अहङ्कार एव संरम्भात्मिकया वृत्त्या   
प्राणादीनां प्रेरणं करोति येन कर्मभोगानुवेधनं तावत् जीवति स एव च   
तदवसाने तेषामप्रेरणं करोति येन म्रियते । यथोक्तमन्यत्र   
  
अहङ्कृता पञ्चविधो वायुः संरम्भरूपया ।  
प्रेरितो जीवनाय स्यादन्यथा मरणं पुनः ॥ इति ।] येन बुद्धिप्रतिबिम्बिते   
वेद्यसम्पर्के कलुषे पुम्प्रकाशे अनात्मनि आत्माभिमानः शुक्तौ   
रजताभिमानवत् । अत एव कार इत्यनेन कृतकत्वम् अस्य उक्तं साङ्ख्यस्य तु   
तत् न युज्यते स हि न आत्मनोऽहंविमर्शमयताम् इच्छति वयं तु   
कर्तृत्वमपि तस्य इच्छामः । तच्च शुद्धं विमर्श एव अप्रतियोगि   
[एवं चास्या अहङ्कृतः शुद्धचित्स्वातन्त्र्यमयात्   
स्वात्ममात्रविश्रान्तिसतत्त्वात् स्वरसोदितादहम्भावात् इयान्विशेषः यदियं   
जडायामनात्मरूपायां बुद्धावभिनिविष्टेति ।]   
स्वात्मचमत्काररूपोऽहमिति । एषोऽस्य अहङ्कारस्य करणस्कन्धः   
[इन्द्रियरूपतेत्यर्थः ।] । प्रकृतिस्कन्धस्तु   
[कारणरूपतेत्यर्थः ।] तस्यैव त्रिविधः सत्त्वादिभेदात् ।  
  
८७)  
  
तत्र सात्त्विको [सात्त्विकः सत्त्वप्रधानो यतो गुणीभूततया रजस्तमसोरपि   
सद्भाव इत्यर्थः ।] यस्मात् मनश्च बुद्धिन्द्रियपञ्चकं च तत्र   
मनसि जन्ये सर्वतन्मात्रजननसामर्थ्ययुक्तः स जनकः । श्रोत्रे तु   
शब्दजननसामर्थ्यविशिष्ट [अन्योन्यमिथुनाः सर्वे सर्वे सर्वत्र   
गामिनः ।  
  
इत्युक्त्या अन्योन्यमिथुनवृत्तित्वात्सत्त्वप्रधानेऽप्यहङ्कारे   
तमःप्रधानादहङ्कारात्तन्मात्राणामुत्पादः   
सर्वविशिष्टादहङ्कारान्मनसः तेनेदमापतति यदहङ्कृतः   
सर्वतन्मात्रकरणत्वं तेन मनसः शब्दादीनां ग्राह्यग्राहकभावो   
भवेत् तत्रान्तःकरणत्रयस्य विशेषगुणा इच्छासंरम्भबोधाख्या   
इत्यन्यत्र निरूपिताः ।] इति यावत् घ्राणे गन्धजननयोग्यतायुक्त इति   
भौतिकमपि [ग्राह्यग्राहकभावनियमान्यथानुपपत्त्या   
भौतिकत्वमिन्द्रियाणामिति तर्कमतं तथा च पार्थिवत्वात् घ्राणं   
गन्धस्यैव ग्राहकं न रसादेरिति तस्यायुक्ततां दर्शयति   
भौतिकत्वमित्यादिना ।] न युक्तम् अहं शृणोमि इत्याद्यनुगमाच्च   
स्फुटम् आहङ्कारिकत्वम् करणत्वेन [श्रोत्रादीनामाहङ्कारिकतया   
करणत्वं घटते नान्यथा कुतः ? इत्याह करणेत्यादि । अन्यथेति   
कर्त्रशादेव प्रेरणे क्रियाविषयत्वादिति चेत् न अनवस्था पतेत् आहङ्कारिकत्वे   
सति कर्त्रशस्पर्शत्वं युक्तमहम्परामर्शानुवेधादहङ्कृतः ।; क्:   
कारणत्वे चेति पाथः ।] च अवश्यं कर्त्रंशस्पर्शित्वम् अन्यथा   
करणान्तरयोजनायाम्  
  
८८)  
  
अनवस्थाद्यापातात् । कर्त्रंशश्च अहङ्कार एव तेन मुख्ये करणे   
[यदुक्तम् ।  
  
विद्यां विना हि नान्येषां करणानां निजा स्थितिः ।  
कलां विना न तस्याश्च कर्तृत्वे ज्ञातृता यतः ॥  
  
कलाविद्ये ततः पुंसां मुख्यं तत्करणं विदुः । इति ।] द्वे पुंसः   
ज्ञाने विद्या क्रियायां कला अन्धस्य पङ्गोश्च   
अहन्तारूपज्ञानक्रियानपगमात् [अपगमे तु बाह्यमर्थं प्रति   
प्रवृत्तिर्न स्यात् । तदुक्तम्  
  
अत एव विहीनेऽस्मिन् बुद्धिकर्मेन्द्रियैः क्वचित् ।  
अन्धे पङ्गौ रूपगतिप्रकाशो न न भासते ॥ इति ।; क्: पङ्गोः शान्ता   
ज्ञानरूपक्रिया इति पाठः ।] उद्रिक्ततन्मात्रभागविशिष्टात् तु   
सात्त्विकादेव अहङ्कारात् कर्मेन्द्रिय पञ्चकम् अहं गच्छामि इति   
अहङ्कारविशिष्टः कार्यकरणक्षमः पादेन्द्रियं तस्य   
मुख्याधिष्ठानं बाह्यम् अन्यत्रापि तदस्त्येव इति रुग्णस्यापि न   
गतिविच्छेदः [हस्तादौ गमनक्रियादर्शनादिति भावः ।] । न च   
कर्तव्यसाङ्कर्यमुक्तादेव हेतोः क्रिया करणकार्या मुख्यं च   
गमनादीनां क्रियात्वं न रूपाद्युपलम्भस्य तस्य काणादतन्त्रे गुणत्वात्   
तस्मात् अवश्याभ्युपेयः कर्मेन्द्रियवर्गः । स च पञ्चकः   
अनुसन्धेस्तावत्त्वात् ।  
  
८९)  
  
तथाहि बहिस्तावत्त्यागाय वा अनुसन्धिः आदानाय वा द्वयाय वा   
उभयरहितत्वेन स्वरूपविश्रान्तये [यत्र हि इदं हेयमिदमुपादेयमिति   
क्षोभः प्रशाम्यति ।] वा तत्र क्रमेण पायुः पाणि पाद उपस्थ इति ।   
अन्तः प्राणाश्रयकर्मानुसन्धेस्तु वागिन्द्रियम् तेन इन्द्रियाधिष्ठाने   
[ननु च पाणिना विहरणं पादेनादानमित्यन्योन्यवृत्तिसाङ्कर्यं   
कुतस्त्यमित्यत आह तेन इत्यादि । नहि पाणिर्विहरणं पादो वा आदानं करोति   
अपि तु एकस्मिन्नेवाधिष्ठाने पादः पाणिश्च विहरणमादानं च कुरुते   
सर्वशरीरव्यापकत्वादेव सहवृत्त्योपलम्भ इति न कश्चित् दोषः । तदुक्तम् ।  
  
एतत्कर्तव्यचक्रं तदसाङ्कर्येण कुर्वते ।  
अक्षाणि सहवृत्त्या तु बुद्ध्यन्ते सङ्करं जडाः ॥ इति ।] हस्ते यत्   
गमनं तदपि पादेन्द्रियस्यैव कर्म इति मन्तव्यम् तेन कर्मानन्त्यमपि न   
इन्द्रियानन्त्यम् आवहेत् इयति राजसस्य उपश्लेषकत्वम् इत्याहुः । अन्ये तु   
राजसान्मन इत्याहुः । अन्ये तु सात्त्विकात् मनो राजसाच्च इन्द्रियाणि इति ।   
भोक्त्रंशाच्छादकात् [भोग्यांशस्योद्भूततया प्राधान्यात् ।] तु   
तमःप्रधानाहङ्कारात् तन्मात्राणि वेद्यैकरूपाणि पञ्च ।   
शब्दविशेषाणां हि क्षोभात्मनां यदेकम्   
  
९०)  
  
अक्षोभात्मकं प्राग्भावि [यथोक्तम् ।  
  
विशेषाणां यतोऽवश्यं दशा प्रागविशेषिणी ।  
  
इति । तेन नैतन्मन्तव्यं किमेभिरपरोक्षैरविशेषैर्विशेषा एव प्रत्यक्षा   
अभ्युपगम्यन्तामिति ।] सामान्यम् अविशेषात्मकं तत् शब्दतन्मात्रं ।   
एवं गन्धान्तेऽपि वाच्यं । तत्र शब्दतन्मात्रात् क्षुभितात् [क्षुभितात्   
कार्यजननोन्मुखादित्यर्थः ।] अवकाशदानव्यापारं   
[अवकाशदानव्यापारत्वान्नभसोऽनुगुणं कारणं शब्द इत्यर्थः ।  
] नभः शब्दस्य वाच्याध्यासावकाशसहत्वात् [तेन यथा शब्दः   
स्वात्मनि वाच्यस्याध्याससहत्वादवकाशं ददाति तथा तत्कार्यमाकाशोऽपि   
सर्वस्येति ।] । शब्दतन्मात्रं क्षुभितं वायुः शब्दस्तु अस्य नभसा   
विरहाभावात् । रूपं क्षुभितं तेजः पूर्वगुणौ तु पूर्ववत् । रसः क्षुभित   
आपः पूर्वे त्रयः पूर्ववत् । गन्धः क्षुभितो धरा पूर्वे चत्वारः पूर्ववत् ।   
अन्ये शब्दस्पर्शाभ्यां वायुः इत्यादिक्रमेण पञ्चभ्यो धरणी इति   
मन्यन्ते । गुणसमुदायमात्रं च पृथिवी नान्यो गुणी कश्चित् [यदुक्तम्   
।  
  
नागृहीतैस्तु गन्धाद्यैर्जातुचिज्जायते मतिः ।  
धरित्र्या हि जलादीनामग्रहेऽपि प्रजायते ।  
गन्धादिभ्यस्ततो नान्या जलादिभ्यः पृथक् च भूः ॥ इति ।] । अस्मिंश्च   
तत्त्वकलापे   
  
९१)  
  
ऊर्ध्वोर्ध्वगुणं व्यापकं निकृष्टगुणं तु व्याप्यं । स एव गुणस्य   
उत्कर्षो यत् तेन विना गुणान्तरं न उपपद्यते तेन पृथिवीतत्त्वं   
[यथोक्तं श्रीतन्त्रालोके ।  
  
अतः शिवत्वात्प्रभृति प्रकाशता-  
स्वरूपमादाय निजात्मनि ध्रुवम् ।  
समस्ततत्त्वावलिधर्मसञ्चयै-  
र्विभाति भूर्व्याप्तृतया स्थितैरलम् ॥  
  
एवं जलादेरपि शक्तितत्त्व-  
पर्यन्तधाम्नो वपुरस्ति तादृक् ।  
किं तूत्तरं शक्तितयैव तत्त्व  
पूर्वं तु तद्धर्मतयेति भेदः ॥  
  
इति एतच्च परात्त्रिंशिकाविवरणे सम्यङ्निर्णीतम् ।] शिवतत्त्वात् प्रभृति   
जलतत्त्वेन व्याप्तम् एवं जलं तेजसा इत्यादि यावच्छक्तितत्त्वम् ॥  
  
भूतानि तन्मात्रगणेन्द्रियाणि  
मूलं पुमान्कञ्चुकयुक्सुशुद्धम् ।  
विद्यादिशक्त्यन्तमियान्स्वसंवित्-  
सिन्धोस्तरङ्गप्रसरप्रकारः ॥  
  
अ-अलतत्तपरि-उण्ण-उ  
स-अलतत्त-उत्तिण्ण-उ ।  
परि-आणह-अत्ताण्ण-उ  
परमसिवेण समाण-उ ॥  
  
इति श्रीमदभिनवगुप्ताचार्यविरचिते तन्त्रसारे तत्त्वस्वरूपप्रकाशनं   
नामाष्टममाह्निकम् ॥८॥  
  