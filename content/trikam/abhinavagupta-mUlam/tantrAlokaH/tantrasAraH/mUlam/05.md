+++
title = "०५ आणव-प्रकाशनम्"

+++
अथ पञ्चममाह्निकम् ।  
  
अथाणवोपायः ।  
  
## शुद्ध-विकल्प-फलम्
तत्र यदा विकल्पः स्वयमेव संस्कारम् आत्मनि उपायान्तर-निरपेक्षतयैव कर्तुं प्रभवति तदा असौ पाशवव्यापारात् +++([क्: व्यापारत्वात् इति पाठः ।])+++ प्रच्युतः शुद्धविद्यानुग्रहेण परमेशशक्तिरूपताम् आपन्न उपायतया अवलम्ब्यमानः शाक्तं ज्ञानम् आविर्भावयति । तदेतच्च [शाक्तोपायज्ञानम् ।] निर्णीतम् अनन्तर एव आह्निके । 

यदा तु उपायान्तरम् असौ स्वसंस्कारार्थं विकल्पो ऽपेक्षते, तदा बुद्धि-प्राण-देह-घटादिकान् परिमित-रूपान् उपायत्वेन गृह्णन्, अणुत्वं प्राप्त, आणवं ज्ञानम् आविर् भावयति।  
तत्र बुद्धिर् ध्यानात्मिका।  
प्राणः स्थूलः सूक्ष्मश् च।  
आद्य उच्चारणात्मा। उच्चारणं च नाम पञ्च प्राणाद्या वृत्तयः।  
सूक्ष्मस् तु वर्ण-शब्द-वाच्यो वक्ष्यते।  
देहः सन्निवेश-विशेषात्मा करण-शब्द-वाच्यः।  
घटादयो बाह्याः कुम्भ-स्थण्डिल-लिङ्ग-पूजाद्य्-उपायतया कीर्तयिष्यमाणाः । 

## ध्यानम्
तत्र ध्यानं तावद् इह +उचितम् उपदेक्ष्यामः।  
यद् एतत् स्वप्रकाशं सर्व-तत्त्वान्तर्-भूतं परं तत्त्वम् उक्तं, तद् एव निज-हृदय-बोधे ध्यात्वा, तत्र प्रमातृ-प्रमाण-प्रमेय-रूपस्य वह्न्य्-अर्क-सोम-त्रितयस्य सङ्घट्टं ध्यायेत्।  
यावद् असौ महा-भैरवाग्निः ध्यान-वात-समिद्धाकारः सम्पद्यते   
[यदुक्तम् तद्ध्यानारणिसङ्क्षोभान्महाभैरवहव्यभुक् ।   
हृदयाख्ये महाकुण्डे जाज्वलन् स्फीततां व्रजेत् ॥ इति ।]  
तस्य प्राक्तन-शक्ति-ज्वाला-द्वादशक-परिवृतस्य चक्रात्मनश्, चक्षुर्-आदीनाम्   
अन्यतम-सुषिर-द्वारेण निः-सृतस्य बाह्ये ग्राह्यात्मनि विश्रान्तं चिन्तयेत्।   

तेन च विश्रान्तेन  
प्रथमं तद्-बाह्यं सोम-रूपतया सृष्टि-क्रमेण प्रपूरितं,  
ततो ऽर्करूपतया स्थित्या अवभासितं,  
ततोऽपि संहार-वह्नि-रूपतया विलापितं,  
ततः अनुत्तरात्मताम् आपादितं ध्यायेत् ।   

एवं तच् चक्रं समस्त-बाह्य-वस्त्व्-अभेद-परिपूर्णं सम्पद्यते ।  
ततो वासमाशेषान् अपि भावान् तेन चक्रेण इत्थं +++([क्: इत्थं तत्त्वान्])+++ कृतान्   
[अनुत्तरात्मरूपानित्यर्थः । यदि कस्यचिद्भावस्य वासना शिष्यते तर्हि सापि नश्यतीति तात्पर्यम् ।] ध्यायेत् । 

एवम् अस्य अनवरतं ध्यायिनः +++([क्: ध्यान-वात-प्रबोधिते])+++   
स्वसंविन्-मात्र-परमार्थान् सृष्टि-स्थिति-संहार-प्रबन्धान् [प्रमाता हि प्रथमम् अवभास्यमानतया ऽर्थं सृजति। ततः कञ्चित् कालम् अनुरज्यन् स्थापयति। पश्चात् ज्ञातोऽयम् अर्थ इति विमृशन्न् उपसंहरति। अनन्तरमलं ग्रास-युक्त्या पूर्णतापादनेन चिद्-अग्निसाद्-भावम् आपादयति ।] सृष्ट्य्-आदि-स्वातन्त्र्य-परमार्थत्वं च स्वसंविदो निश्चिन्वतः सद्य एव भैरवी-भावः । अभ्यासात् तु सर्वेप्सित-सिद्ध्य्-आदयोऽपि ।  

स्वप्रकाशं समस्तात्मतत्त्वं मात्रादिकं त्रयम् ।  
अन्तःकृत्य स्थितं ध्यायेद्धृदयानन्दधामनि ॥  
  
तद्द्वादशमहाशक्तिरश्मिचक्रेश्वरं विभुम् ।  
व्योमभिर्निःसरद्बाह्ये [व्योमभिश्चक्षुरादिसुषिरैः ।]   
ध्यायेत्सृष्ट्यादिभावकम् ॥  
  
तद्ग्रस्तसर्वबाह्यान्तर्भावमण्डलमात्मनि ।  
विश्राम्यन्भावयेद्योगी स्यादेवं स्वात्मनः प्रथा ॥  
  
इति सङ्ग्रहश्लोकाः । इति ध्यानम् ।  
  
३८)  
## उच्चारः
अथ उच्चारः ।  
  
तत्र प्राणम् उच्चिचारयिषुः पूर्वं हृदय एव शून्ये [अशून्यं शून्यम् इत्य् उक्त-नीत्या निरूपिते शून्ये ।] विश्राम्यति।  
ततो बाह्ये प्राणोदयात् [प्राक्-संवित् प्राणे परिणता इत्य् उक्त-लक्षणात् ।]  
ततोऽपि बाह्यं प्रत्य् अपान-चन्द्रापूरणेन [अपान एवाप्यायन-कारित्वाच् चन्द्रः, तेन कृतं पूरणं नैराकाङ्क्ष्यम्, तद्-दशायां हि प्रमातृगताः प्रमेयांशाः क्रोडीभूय तिष्ठन्ति ।] सर्वात्मतां पश्यति।  
ततो ऽन्यनिराकाङ्क्षो भवति।  
ततः समानोदयात् सङ्घट्ट-विश्रान्तिम् [सर्वार्थानाम् अन्योन्य-मेलन-रूपाम् ।] अनुभवति।  
तत उदान-वह्न्य्-उदये मातृ-मेयादि-कलनाग्रसते [प्राणापानादीनां कलना षट्शतानि दिवारात्रौ सहस्राण्येकविंशतिः इत्युक्त्या निरूपितस्वरूपा ।] ।   
तद्-ग्रासक-वह्नि-प्रशमे व्यानोदये सर्वावच्छेद-वन्ध्यः [व्यापकतया सर्वावच्छेद-वन्ध्यत्वम् ।] स्फुरति ।  

एवं शून्यात् प्रभृति व्यानान्तं या एता विश्रान्तयः ता एव निजानन्दो निरानन्दः परानन्दो ब्रह्मानन्दो महानन्दः चिदानन्द इति षट् आनन्दभूमय उपदिष्टाः,   
[निजानन्दो मातृभूमिगः निरानन्दः प्रमातृपदान्निष्क्रान्तः   
परानन्दो बहिर्मुखत्वात् परेण प्रमेयेण कृतः ब्रह्मानन्दो   
नीलसुखादिसर्वार्थस्वीकाराद्बृंहकत्वेन ब्रह्मरूपः महानन्दः   
प्राणादिक्षोभपरिहारेण महत्त्वविशिष्टः चिदानन्दः सर्वमयत्वेऽपि   
तदुत्तीर्णत्वाच्चिद्रूपः । तथाहि श्रीतन्त्रालोके   
  
निजानन्दः प्रमात्रंशमात्रनिष्ठानिबन्धनः ।   
शून्यतामात्रविश्रान्तेर्निरानन्दात्मिका स्थितिः ॥   
  
प्रमेयपदविश्रान्तेः परानन्दोऽप्युदेत्यलम् ।   
अनन्तमेयसङ्घट्टपूर्णे मेये तु सर्वतः ॥   
  
प्रमाणाच्चर्वणायोगान्महानन्द इति स्थितिः ।   
समस्तमेयौघकलाकलनाग्रासकोविदः ॥   
  
यदा विश्रान्तिमभ्येति निरुपाधिसुनिर्भराम् ।   
तदा खलु चिदानन्दो यो जडानुपबृंहितः ॥   
  
न च यत्र स्थितिः कापि विभक्ता जडरूपिणी ।   
यत्र कोऽपि व्यवछेदो नास्ति यद्विश्वतः स्फुरत् ॥   
  
यदनाहृतसंवित्तिपरमामृतबृंहितम् ।   
तदेव जगदानन्दधामास्माकं गुरुर्जगौ ॥ इति ।]  
यासाम् एकः अनुसन्धाता उदयास्तमयविहीनः अन्तर्विश्रान्ति-परमार्थ-रूपो जगदानन्दः [जगता निजानन्दादि-रूपेण इति तृतीयाकर्मधारयेण योज्यम् ।]  

३९)  
  
तद् एतासु +उच्चार-भूमिषु प्रत्येकं द्व्यादिशः सर्वशो वा विश्राम्य अन्यत् तद्-देह-प्राणादि-व्यतिरिक्तं विश्रान्ति-तत्त्वम् आसादयति ।  
तद् एव सृष्टि-संहार-बीजोच्चारण-रहस्यम् अनुसन्दधद् विकल्पं संस्कुर्यात्।  
आसु च विश्रान्तिषु प्रत्येकं पञ्च अवस्था भवन्ति प्रवेशतारतम्यात् ।   
  
४०)  
  
तत्र प्रागानन्दः [प्रागानन्दः चमत्कारविशेषः तथा च   
  
अत्र भावनया देहगतोपायैः परे पथि ।   
विविक्षोः पूर्णतास्पर्शात् प्रागानन्दः प्रजायते ॥   
  
इति । उद्भवः अधस्तन-दशा-विशेषात् पर-धामाधिरोहात्मा। निःशरीरतायां रूढेः देहाहम्भावाभावे दार्ढ्यात्, कम्पः तद्-दार्ढ्य-त्यागः - स्वबलस्याहन्ता-वीर्यस्येति ।] पूर्णतांशस्पर्शात्।
तत उद्भवः क्षणं - निःशरीरतायां रूढेः।  
ततः कम्पः - स्वबलाक्रान्तौ देहतादात्म्य-शैथिल्यात्।  
ततो निद्रा बहिर्-मुखत्व-विलयात् [बाह्यवृत्त्युपरमात् ।] ।  
इत्थम् अनात्मन्य् आत्मभावे लीने, स्वात्मनः सर्वमयत्वाद्, आत्मन्य् अनात्म-भावो विलीयते।  

इत्य् अतो घूर्णिः महाव्याप्त्युदयात् ।  
[दशावस्थाभ्युदासो घूर्णिः । तथा च   
  
ततः सत्यपदे रूढो विश्वात्मत्वेन संविदम् ।   
संविदा घूर्णते घूर्णिर्महाव्याप्तिर्यतः स्मृता ॥ इति ।]

ता एता जाग्रद्-आदि-भूमयः तुर्यातीतान्ताः । 

एताश्च भूमयः त्रिकोण-कन्द-हृत्-तालूर्ध्व-कुण्डलिनी-चक्र-प्रवेशे भवन्ति । 

एवम् उच्चार-विश्रान्तौ +++([क्: उच्चार्यविश्रान्ताविति पाठः ।])+++  
यत् परं स्पन्दनं गलिताशेष-वेद्यं  
यच् च उन्मिषद् वेद्यं  
यच् च उन्मिषित-वेद्यं  
तदेव लिङ्ग-त्रयम् इति वक्ष्यामः स्वावसरे । 

परं चात्र लिङ्गं योगिनी-हृदयम् । 

तत्र मुख्या स्पन्दन-रूपता सङ्कोच-विकासात्मतया यामल-रूपतोदयेन विसर्ग-कला-विश्रान्ति-लाभाद् +++([क्: विसर्गविश्रान्तीति कला-पदहीनः पाठः ।])+++ इत्यलम् ।  
अप्रकाशो ऽत्र +अनुप्रवेशः ।  
  
पूर्वं स्वबोधे तदनु प्रमेये  
विश्रम्य मेयं परिपूरयेत ।  
पूर्णेऽत्र विश्राम्यति मातृमेय-  
विभागमाश्वेव स संहरेत् ॥  
  
व्याप्त्याथ विश्राम्यति ता इमाः स्युः  
शून्येन साकं षडुपायभूम्यः ।  
प्राणादयो व्याननपश्चिमास्त-  
ल्लीनश्च जाग्रत्प्रभृति प्रपञ्चः ॥  
  
अभ्यासनिष्ठोऽत्र तु सृष्टिसंहृद्-  
विमर्शधामन्यचिरेण +++([क्: विसर्गधामेति पाठः ।])+++ रोहेत् ॥  
  
इत्य् आन्तर-श्लोकाः । 

इत्य् उच्चारणम् ।  
  
४२)  
## सूक्ष्मप्राणात्मा वर्णः
अथ सूक्ष्मप्राणात्मा वर्णः +++([क्: सूक्ष्मप्राणात्मवर्णा इति पाठः ।])+++ ।  
  
अस्मिन् एव उच्चारे स्फुरन् अव्यक्तानुकृतिप्रायो ध्वनिः वर्णः [यदुक्तम्   
  
उक्तो य एष उच्चारस्तत्र योऽसौ स्फुरन् स्थितः ।   
अव्यक्तानुकृतिप्रायो ध्वनिर्वर्णः स कथ्यते ॥   
  
इति सर्ववर्णाविभागस्वभावत्वादव्यक्तः एवंविधो वर्णः क्वोपलभ्यते   
इत्याशङ्क्याह तस्येति ।] तस्य सृष्टिसंहारबीजे मुख्यं रूपं   
तदभ्यासात् परसंवित्तिलाभः तथाहि- कादौ मान्ते साच्के अनच्के वा   
अन्तरुच्चारिते [उच्चारिते प्राणोपारोहेण स्मृते बुद्ध्युपारोहेण ।]   
स्मृते वा समविशिष्टः संवित्स्पन्दस्पर्शः समयानपेक्षित्वात्   
परिपूर्णः समयापेक्षिणोऽपि [उत्तमवृद्धादिना कल्पित   
इदमस्याभिधेयमिति समयः तद्वन्तो घटादयः शब्दाः तत्र   
संविद्यर्थं साक्षात्कुर्वन्ति यथा मनोरथादिषु कान्तादिशब्दाः   
कामशोकादिना निविडतरं भाव्यमाना असन्निहितमपि ख्यादिभावं   
साक्षात् कुर्वन्ति ।] शब्दाः तदर्थभावका मनोराज्यादिवत्   
अनुत्तरसंवित्स्पर्शात् एकीकृतहृत्कण्ठोष्ठो द्वादशान्तद्वयं   
हृदयं च एकीकुर्यात् इति वर्णरहस्यम् ।   
अन्तःस्फुरद्विमर्शानन्तरसमुद्भूतं   
  
४३)  
  
सितपीताद्यान्तरं वर्णम् उद्भाव्यमानं [ग्: तद्भाव्यमानमिति   
पाठः ।] संविदम् अनुभावयति इति केचित् ।  
  
वाच्यविरहेण [वाच्यविरहेणेति व्यतिरिक्तवाच्याभावात् ।] संवित्-  
स्पन्दादिन्द्वर्कगतिनिरोधाभ्याम्   
[बहिःप्रसृत्यन्तर्मुखविश्रान्तिभ्याम् ।] ।  
यस्य तु समसम्प्रवेशात् +++([ख्: निजधामसम्प्रवेशात् इति पाठः ।])+++  
पूर्णा [पूर्णा इति अनन्योन्मुखत्वान्निराकाङ्क्षा ।]   
चिद्बीजपिण्डवर्णविधौ ॥  
  
इति आन्तरश्लोकः । इति वर्णविधिः । करणं तु मुद्राप्रकाशने वक्ष्यामः ।  
  
विकल्पः कस्यापि स्वयमनुपयन्पूर्णमयता- [कस्यापि   
शक्तिपातवतः पूर्णमयतामित्यत्र करोतीति शेषः उपासत् शाक्तात् ।]  
मुपायात्संस्कारं व्रजति स उपायोऽत्र बहुधा ।  
धियि प्राणे देहे तदनु बहिरित्याणवतया  
स निर्णीतो नैषां परफलविधौ कापि हि भिदा [तथा चोक्तं मालिनीविजये   
  
उच्चारकरणध्यानवर्णस्थानविकल्पनैः ।   
यो भवेत्स समावेशः सम्यगाणव उच्यते ॥   
  
इति । ननु चोपायवैचित्र्यादुपेयवैचित्र्यमपि स्यादेव कारणवैचित्र्ये   
कार्यवैचित्र्यवदिति न परतत्त्वलाभ एव सर्वेषां साध्य इत्याह नैषां   
परफलविधौ इति यदि च एवं कथं तर्हि उपायवैचित्र्यम् ?   
शक्तिपातवैचित्र्यात् इति ब्रूमः यथा शक्तिपातवैचित्र्यात्   
शाम्भवशाक्ताणवानां वैचित्र्यं तथा इहापि इत्यर्थः ।]  
  
४४)  
  
सुण्ण-उ रविससि दहन  
स-उ उस्स-उ एहु सविरु ।  
उहि अच्छन्त-उ परमप-उ  
पाव-इ अचिरे वीरु ॥  
  
इति श्रीमदभिनवगुप्ताचार्यविरचिते तन्त्रसारे आणवप्रकाशनं नाम   
पञ्चममाह्निकम् ॥  
  