+++
title = "१०"

+++
अथ दशममाह्निकम् ।  
  
उक्तस्तावत् तत्त्वाध्वा । कलाद्यध्वा तु निरूप्यते तत्र यथा भुवनेषु अनुगामि   
किञ्चिद्रूपं तत्त्वम् इत्युक्तम् तथा तत्त्वेषु वर्गशो यत् अनुगामि रूपं तत्   
कला [तथाहि-  
  
केचिदाहु पुनर्वासौ शक्तिरन्तः सुसूक्ष्मिका ।  
तत्त्वानां सा कलेत्युक्ता धरण्या धारिका यथा ॥  
  
अत्र पक्षद्वये वस्तु न भिन्नं भासते यतः ।  
अनुगामि न सामान्यमिष्टं नैयायिकादिवत् ॥  
  
इत्याद्यन्यत्रोक्तम् । धरण्या यथा धारिका शक्तिरनुगतास्ति तथा परां   
काष्ठां प्राप्तात् बहिर्मुखत्वात् निवर्तकत्वेन कलयित्री निवृत्तिकला   
प्रतिष्ठानेन कलयित्री प्रतिष्ठाख्या शक्तिः एवमन्यासामपि कलना । तथा   
चोक्तम्   
  
निवृत्तिः पृथिवीतत्त्वे प्रतिष्ठाव्यक्तगोचरे ।  
विद्या निशान्ते शान्ता च शक्त्यन्तेऽण्डमिदं चतुः ।  
शान्तातीता परे तत्त्वे कलातीतं परं पदम् ॥ इति ।]   
एकरूपकलनासहिष्णुत्वात् । तद्यथा पृथिव्यां निवृत्तिः निवर्तते   
यतस्तत्त्वसर्ग इति । जलादिप्रधानान्ते वर्गे प्रतिष्ठा   
कारणतयाप्यायनपूरणकारित्वात् । पुमादिमायान्ते विद्या वेद्यतिरोभावे   
संविदाधिक्यात् । शुद्धविद्यादिशक्त्यन्ते शान्ताकञ्चुकतरन्गोपशमात् ।   
एतदेव अण्डचतुष्टयम्पार्थिव प्राकृत मायीय शाक्ताभिधम् ।   
पृथिव्यादिशक्तीनाम् अत्र अवस्थानेन शक्तितत्त्वे यावत् परस्पर्शो विद्यते   
स्पर्शस्य च सप्रतिघत्वमिति तावति युक्तम् अण्डत्वम् [तदुक्तम्   
  
अण्डं च नाम भुवनविभागस्थितिकारणम् ।  
प्राहुरावरणं तच्च शक्त्यन्तं यावदस्ति हि ॥ इति ।] । शिवतत्त्वे   
शान्तातीता तस्योपदेशभावनार्चादौ कल्यमानत्वात् । स्वतन्त्रं तु परं   
तत्वं तत्रापि यत् अप्रमेयं तत्कलातीतम् [समग्रकलनोज्झितत्वादिति   
भावः ।] । एवं पञ्चैव कलाः षट्त्रिंशत्तत्वानि । तथाहि प्रमेयत्वं   
द्विधा स्थूलसूक्ष्मत्वेन इति दश । करणत्वं द्विधा शुद्धं   
कर्तृतास्पर्शि च इति दश । करणतोपसर्जनकर्तृभावस्फुटत्वात् पञ्च   
शुद्धकर्तृभावात् पञ्च विगलितविभागतया विकासोन्मुखत्वे पञ्च   
सर्वावच्छेदशून्यं शिवतत्त्वं षड्त्रिंशम् [तदुक्तमन्यत्र ।  
  
यद्वेद्यं किञ्चिदाभाति तत्क्षये यत्प्रकाशते ।  
तत्तत्त्वमिति निर्णीतं षट्त्रिंशं हृदि भासते ॥  
  
चिदानन्दस्वतन्त्रैकरूपं तदितिदेशने ।  
सप्तत्रिंशं समाभाति तत्राकान्क्षा च नापरा ॥  
  
तच्चपि कॢप्तवेद्यत्वं यत्र भाति स चिन्मयः ।  
अष्टात्रिंशत्तमः सोऽपि भावनायोपदिश्यते ।  
यदि नाम ततः सप्तत्रिम्श एव पुनर्भवेत् ॥ इति ।] । तद्यदा उपदिश्यते   
  
१११)  
  
भाव्यते वा यत् तत्प्रतिष्ठापदम् तत् सप्तत्रिंशम् तस्मिन्नपि भाव्यमाने   
अष्टात्रिंशम् न च अनवस्था तस्य भाव्यमानस्य   
अनवच्छिन्नस्वातन्त्र्ययोगिनो [क्: अनवच्छिन्नं स्वातन्त्र्यं योगिन इति   
पाठः ।] वेद्यीकरणे सप्तत्रिम्श एव पर्यवसानात् षट्त्रिंशं तु   
सर्वतत्त्वोत्तीर्णतया सम्भाव्यावच्छेदम् इति पञ्चकलाविधिः ।   
विज्ञानाकलपर्यन्तम् आत्मकला ईशान्तं विद्याकला शिष्टं शिवकला इति   
त्रितत्त्वविधिः । एवं नवतत्त्वाद्यपि [तथा च नव तत्त्वानि अन्यत्र कथितानि   
यथा  
  
प्रकृतिः पुरुषञ्चैव नियतिः काल एव च ।  
माया विद्या तथेशश्च सदाशिवशिवौ तथा ॥  
इति । आदिशब्दादष्टादशत्वम् ।] ऊहयेत् इति । मेयांशगामी   
स्थूलसूक्ष्मपररूपत्वात् त्रिविधो भुवनतत्त्वकलात्माध्वभेदः   
मातृविश्रान्त्या तथैव त्रिविधः   
  
११२)  
  
तत्र प्रमाणतायां [उक्तं चान्यत्रापि  
  
यत्प्रमाणात्मकं रूपमध्वनो मातृभागगम् ।  
पदं ह्यवगमात्मत्वसमावेशात्तदुच्यते ॥  
  
तदेव च पदं मन्त्रः प्रक्षोभात्प्रच्युतं यदा ।  
गुप्तभाषी यतो माता तूष्णीभूतो व्यवस्थितः ॥ इति ।] पदाध्वा   
प्रमाणस्यैव क्षोभतरन्गशाम्यत्तायां मन्त्राध्वा तत्प्रशमे   
पूर्णप्रमातृतायां वर्णाध्वा स एव च असौ तावति विश्रान्त्या   
लब्धस्वरूपो भवति इति एकस्यैव षड्विधत्वं युक्तम् ।  
  
पदमन्त्रवर्णमेकं [पदमन्त्रवर्णमिति समाहारः एकमिति   
क्षकाररूपम् पुरषोडशकमिति कालाग्न्यादिवीरभद्रान्तम् ।]  
पुरषोडशकं धरेति च निवृत्तिः ।  
तत्त्वार्णमग्निनयनं [अग्न्यस्त्र्यः नयने द्वे तेन अवादीनि अव्यक्तान्तानि   
तत्त्वानि हादिनान्ता वर्णाश्च त्रयोविंशतिः रसाः षट् शराः पञ्च एवं   
षट्पञ्चाशत्पुराणि अस्त्राणि शराः पञ्च तेन द्वे चतुरक्षरे त्रीणि   
पञ्चाक्षराणि इति पञ्च पदानि मन्त्राश्च अन्येति आप्यायिन्यपरपर्याया   
प्रतिष्ठा ।]  
रसशरपुरमस्त्रमन्त्रपदमन्या ॥१॥  
  
मुनितत्त्वार्णं [मुनयः सप्त तेन पुमादिमायान्तानि तत्त्वानि   
मादिघान्ताश्च वर्णाः द्विकेति तेन पञ्चाक्षरमेकम् द्व्यक्षरं द्वितीयं   
चेति पदमन्त्रौ च वसवोऽष्टौ अक्षिणी द्वे तेनाष्टाविंशतिभुवनानि   
अपरकलेति बोधिन्यपरपर्याया विद्या ।] द्विकपद-  
मन्त्रं वस्वक्षिभुवनमपरकला ।  
  
११३)  
  
अग्न्यर्णतत्त्वमेकक- [अग्नयस्त्रयः तेन गखका वर्णाः   
शुद्धविद्येश्वरसदाशिवाश्च तत्त्वानि एककेति तेन त्र्यक्षरं पदं   
मन्त्रश्च सैन्यभुवनानि अक्षौहिण्योऽष्टादश तुर्येति उत्पूयिन्यपरपर्याया   
शान्ता । षोडशेति विसर्गाद्यकारान्ताः स्वरषोडशकात्मकमेव एकं पदं   
मन्त्रश्च तत्त्वमिति शिवाख्यं षट्त्रिंशं तच्च सशक्तित्वेऽपि   
प्राधान्यादेकं शक्तिर्हि न शक्तिमतो भिन्ना भवितुमर्हति इति भावः ।   
शान्त्यतीतायां तु भुवनानि न सम्भवन्तीति नात्र तन्निर्देशः ।   
एवमष्टादशोत्तरं शतं भुवनानि षट्त्रिंशत्तत्त्वानि पञ्च कलाः दश   
पदानि तावन्त एव मन्त्राः पञ्चाशद्वर्णाश्च इति षोढाध्वा इति   
पिण्डार्थः ।]  
पदमन्त्रं सैन्यभुवनमिति तुर्या ॥२॥  
  
षोडश वर्णाः पदमन्त्र-  
तत्त्वमेकं च शान्त्यतीतेयम् ।  
अभिनवगुप्तेनार्या-  
त्रयमुक्तं सङ्ग्रहाय शिष्येभ्यः ॥३॥  
  
भुवनजालस-अल-उ  
परिसरसह-अवसीस-इतत्ताहंसकू-उ ।  
तत्तब्भा-उकलणा  
इविमरिसहसीस-इपञ्चकलाहंसरू-उ ॥  
  
पञ्चकलाम-उ-एहु  
महेसरुकुण-इवि-उज्झ-इ ।  
इच्छ-इसुहम-उ  
भरिहबिबोधतरन्गमहासरु ॥  
  
११४)  
  
सोच्चि-अभास-इ  
भवतरुविसर-उ ।  
स-अल-उ-अद्धजालु  
नि-अघ-अणिपरिमरिमेहहरो ॥  
  
चे-अणुभरि-अभरि-उ  
अप्पहमणिसच्चि-अपाणिमणु ।  
माणसपाणपवण  
धीसामसुपूरितजजिखणु ॥  
तञ्जिघडा-इ निहलु  
परभ-इरवणाहहुहो-इतणु ।  
मत्तिदाणु-आवाहणु  
प्र-अणुसण्णिहाणु-इ-उ अहिण-अ-उडु ॥  
सब्बिह-अद्धकलण  
निर्ब्बाहारा-एतिलडेचि-अ-एह-इतत्त्व ॥  
  
इति श्रीमदभिनवगुप्ताचार्यविरचिते तन्त्रसारे कलाद्यध्वप्रकाशनं नाम   
दशममाह्निकम् ॥१०॥  
  