+++
title = "०४"

+++
चतुर्थमाह्निकम् ।  
  
अथ शाक्तोपायः ।  
  
तत्र यदा विकल्पं क्रमेण संस्कुरुते [गुणान्तरोत्पादनं संस्कारः   
स चाभ्यासातिशयतारतम्येन भवति ।] समनन्तरोक्तस्वरूपप्रवेशाय   
तदा भावनाक्रमस्य सत्तर्कसदागमसद्गुरूपदेशपूर्वकस्य अस्ति   
उपयोगः । तथाहि विकल्पबलात् एव जन्तवो बद्धम् आत्मानम् अभिमन्यन्ते स   
अभिमानः संसारप्रतिबन्धहेतुः [ख्: संसारप्रबन्धेति प्रबन्धः   
सन्ततिः इति पर्यायोपेतः पाठः ।] अतः प्रतिद्वन्द्विरूपो विकल्प उदितः   
संसारहेतुं विकल्पं दलयति इति अभ्युदयहेतुः । स च एवं रूपः   
समस्तेभ्यः परिच्छिन्नस्वभावेभ्यः शिवान्तेभ्यः तत्त्वेभ्यो यत् उत्तीर्णम्   
अपरिच्छिन्नसंविन्मात्ररूपं तदेव च परमार्थः तत्   
वस्तुव्यवस्थास्थानं तत् विश्वस्य ओजः तेन प्राणिति विश्वम् तदेव च अहम् अतो   
विश्वोत्तीर्णो विश्वात्मा च अहम् इति । स च अयं   
  
२२)  
  
मायान्धानां न उत्पद्यते सत्तर्कादीनाम् अभावात् । वैष्णवाद्या हि   
तावन्मात्र एव आगमे रागतत्त्वेन नियमिता इति न ऊर्ध्वदर्शनेऽपि   
तदुन्मुखतां +++([क्: अप्युन्मुखतामिति पाठः ।])+++ भजन्ते ततः   
सत्तर्कसदागमसद्गुरूपदेशद्वेषिण एव । यथोक्तं पारमेश्वरे   
  
वैष्णवाद्याः समस्तास्ते विद्यारागेण रञ्जिताः ।  
न विन्दन्ति परं तत्त्वं सर्वज्ञज्ञानवर्जिताः [ख्: सर्वज्ञं   
सर्वशक्तिकम् इति पाठः ।] ॥  
  
इति। 

तस्मात् शाम्भवदृढशक्तिपाताविद्धा एव सदागमादिक्रमेण   
विकल्पं संस्कृत्य 

[विकल्पसंस्कारो यथा   
  
विकल्पः संस्कृतः सूते विकल्पं स्वात्मसंस्कृतम् ।   
स्वतुल्यं सोऽपि सोऽप्यन्यं सोऽप्यन्यं सदृशात्मकम् ॥   
अस्फुटः स्फुटताभावी प्रस्फुटः स्फुटतात्मकः । इत्यादि ।] 

परं स्वरूपं प्रविशन्ति । ननु इत्थं परं तत्त्वं विकल्प्यरूपं स्यात् ?   
मैवम् विकल्पस्य द्वैताधिवासभङ्गमात्रे   
  
२३)  
  
चरितार्थस्वात् परं तत्त्वं तु सर्वत्र सर्वरूपतया स्वप्रकाशमेव इति न   
तत्र विकल्पः कस्यैचित् उपक्रियायै खण्डनायै वा । तत्र   
अतिदृढशक्तिपाताविद्धस्य स्वयमेव सांसिद्धिकतया सत्तर्क उदेति योऽसौ   
देवीभिः दीक्षित इति उच्यते । अन्यस्य आगमक्रमेण इत्यादि सविस्तरं   
शक्तिपातप्रकाशने वक्ष्यामः । 
किं तु गुरोरागमनिरूपणे व्यापारः   
आगमस्य च निःशङ्कसजातीयतत्प्रबन्धप्रसवनिबन्धनसमुचितविकल्पोदये व्यापारः   
तथाविधविकल्पप्रबन्ध एव सत्तर्क इति उक्तः स एव च भावना भण्यते   
अस्फुटत्वात् भूतमपि अर्यम् अभूतमिव स्फुटत्वापादनेन भाव्यते यया इति ।   
न च अत्र सत्तर्कात् शुद्धविद्याप्रकाशरूपात् ऋते अन्यत् योगाङ्गं   
[योगाङ्गानि च   
  
प्राणायामस्तथा ध्यानं प्रत्याहारोऽथ धारणा ।   
तर्कश्चैव समाधिश्च षडङ्गो योग उच्यते ॥   
इति तदागमप्रसिद्धानि ।] साक्षात् उपायः तपःप्रभृतेः नियमवर्गस्य   
अहिंसादेश्च यमप्रकारस्य [अहिंसा सत्यमस्तेयब्रह्मचर्यापरिग्रहाः   
। इति यमाः ।]  
  
२४)  
  
पूरकादेः प्राणायामवर्गस्य वेद्यमात्रनिष्ठत्वेन क इव संविदि   
व्यापारः । 

प्रत्याहारोऽपि करणभूमिमेव सातिशयां कुर्यात्   
ध्यानधारणासमाधयोऽपि यथोत्तरम् अभ्यासक्रमेण निर्वर्त्यमाना   
ध्येयवस्तुतादात्म्यं ध्यातुः वितरेयुः । 

अभ्यासश्च परे तत्त्वे शिवात्मनि   
स्वस्वभावे न सम्भवत्येव । 

संविद्रूढस्य प्राणबुद्धिदेहनिष्ठीकरणरूपो हि अभ्यासः [संविद्गतं हि   
प्राणादिनिष्ठं क्रियते इत्येतद्रूपोऽभ्यासः ।]   
भारोद्वहनशास्त्रार्थबोधनृत्ताभ्यासवत् संविद्रूपे तु न किञ्चित्   
आदातव्यं न अपसरणीयम् इति कथम् अभ्यासः । 

लौकिकेऽपि वा अभ्यासे   
चिदात्मत्वेन सर्वरूप तस्य तस्य देहादेः अभिमतरूपताप्रकटीकरणं   
तदितररूपन्यग्भावनं च इति एष एव अभ्यासार्थः । 

परतत्त्वे तु न किञ्चित् अपास्यम् इति उक्तम् । द्वैताधिवासोऽपि नाम न कश्चन पृथक् वस्तुभूतः अपि   
तु स्वरूपाख्यातिमात्रं तत् अतो   
  
२५)  
  
द्वैतापासनं विकल्पेन क्रियत इत्युक्तेः । 

अयं परमार्थः स्वरूपं   
प्रकाशमानम् अख्यातिरूपत्वं स्वयं स्वातन्त्र्यात् गृहीतं क्रमेण   
प्रोज्झ्य विकासोन्मुखम् अथ विकसत् अथ विकसितम् इत्यनेन क्रमेण प्रकाशते   
तथा प्रकाशनमपि परमेश्वरस्य स्वरूपमेव तस्मात् न अत्र योगाङ्गानि   
साक्षात् उपायः । 

तर्कं तु अनुगृह्णीयुरपि 

[यदाहुः   
  
किं त्वेतदत्र देवेशि नियमेन विधीयते ।   
तत्त्वे चेतः स्थिरीकार्यम् । ॥   
  
इत्याद्युक्तयुक्त्या तर्कानुग्राहकत्वम् । तथा   
  
तत्तत्तर्कसाधनस्य यमादेरप्युपायता । इति ।] 

सत्तर्क एव साक्षात् तत्र   
उपायः। स एव च शुद्धविद्या। स च बहुप्रकारतया संस्कृतो भवति -   
तद्यथा यागो होमो जपो व्रतं योग इति।  
तत्र भावानां +++([क्: सर्वभावानामिति पाठः ।])+++ सर्वेषां परमेश्वर एव स्थितिः नान्यत्   
व्यतिरिक्तम् अस्ति इति विकल्परूढिसिद्धये परमेश्वर एव सर्वभावार्पणं   
यागः।  

स च हृद्यत्वात्   
  
२६)  
  
ये संविदनुप्रवेशं स्वयमेव भजन्ते तेषां सुशकं परमेश्वरे   
अर्पणम् इत्यभिप्रायेण हृद्यानां [यदुक्तम्   
  
यत्किञ्चिन्मनसाह्लादि यत्र क्वापीन्द्रियस्थितौ ।   
योजिते ब्रह्मसद्धाम्नि पूजोपकरणं हि तत् ॥ इति ।]   
कुसुमतर्पणगन्धादीनां बहिरुपयोग उक्तः । 

सर्वे भावाः परमेश्वरतेजोमया इति रूढविकल्पप्राप्त्यै परमेशसंविदनलतेजसि   
समस्तभावग्रासरसिकताभिमते   
तत्तेजोमात्रावशेषत्वसहसमस्तभावविलापनं होमः 
[यदुक्तम्   
  
सप्तेन्द्रियशिखाजालजटिले जातवेदसि ।   
बोधाख्ये भाववर्गस्य भस्मीभावोऽग्नितर्पणम् ॥   
  
इति । अन्यत्रापि   
  
यत्रेन्धनं द्वैतवनं मृत्युरेव महापशुः ।   
अलौकिकेन यज्ञेन तेन नित्यं यजामहे ॥ इति ।] 

तथा उभयात्मकपरामर्शोदयार्थं   
बाह्याभ्यन्तरादिप्रमेयरूपभिन्नभावानपेक्षयैव एवं विधं तत् परं   
तत्त्वं स्वस्वभावभूतम् इति अन्तः परामर्शनं जपः 

[यदुक्तम्   
  
अकृत्रिमैतद्धृदयारूढो यत्किञ्चिदाचरेत् ।   
प्राण्यादौ विमृशेद्वापि स सर्वोऽस्य जपो मतः ॥ इति ।]  
  
२७)  
  
सर्वत्र सर्वदा निरुपायपरमेश्वराभिमानलाभाय +++([ख्: निरपायेति पाठः ।])+++ परमेश्वरसमताभिमानेन देहस्यापि घटादेरपि   
अवलोकनं व्रतम् । यथोक्तं श्रीनन्दिशिखायाम्
॥ सर्वसाम्यं परं व्रतम् ।  
  
इति । 

इत्थं विचित्रैः शुद्धविद्यांशरूपैः विकल्पैः यत् अनपेक्षितविकल्पं   
स्वाभाविकं परमार्थतत्त्वं प्रकाशते तस्यैव   
सनातनतथाविधप्रकाशमात्रतारूढये तत्स्वरूपानुसन्धानात्मा   
विकल्पविशेषो योगः । 

तत्र परमेश्वरः पूर्णसंवित्स्वभावः पूर्णतैव   
अस्य शक्तिः कुलं सामर्थ्यं ऊर्मिः  
[यदुक्तम्   
  
किञ्चिच्चलनमेतावदनन्यस्फुरणं हि यत् ।   
ऊर्मिरेषा विबोधाब्धेर्न संविदनया विना ॥ इति ।]  
हृदयं   
[यदुक्तम्    
  
परामर्शस्वभावत्वादेतस्या यः स्वयं ध्वनिः ।   
सदोदितः स एवोक्तो हृदयं परमं महत् ॥ इति ।]  
सारं स्पन्दः विभूतिः त्रीशिका  
[तिसृणां शक्तीनामिच्छा ज्ञानक्रियाणामीशिका   
ईश्वरीति श्रीशिका अक्षरवर्णनसाम्याश्च त्रिंशिकेत्यपि गुरवः पठन्ति ।  
] 

काली कर्षणी चण्डी वाणी भोगो दृक् नित्या   
  
२८)  
  
इत्यादिभिः आगमभाषाभिः तत्तदन्वर्थप्रवृत्ताभिः अभिधीयते तेन तेन   
रूपेण ध्यायिनां हृदि आस्ताम् इति । 

सा च समग्रशक्तितादर्शनेन   
पूर्णतासंवित् प्रकाशते । शक्तयश्च अस्य असङ्ख्येयाः । 

किं बहुना यत् विश्वं ता अस्य [अस्य पूर्णसंवित्स्वभावस्य ।] शक्तयः ताः कथम् उपदेष्टुं शक्याः इति ।  
तिसृषु तावत् विश्वं समाप्यते यया इदं   
शिवादिधरण्यन्तम् अविकल्प्यसंविन्मात्ररूपतया बिभर्ति च पश्यति च   
भासयति च परमेश्वरः सा अस्य श्रीपराशक्तिः । 

यया च दर्पणहस्त्यादिवत्   
भेदाभेदाभ्यां सा अस्य श्रीपरापराशक्तिः । 

यया परस्परविविक्तात्मना भेदेनैव +++([ख्: विविक्तताभेदेनेति पाठः ।])+++ सा अस्य श्रीमदपराशक्तिः । 

एतत् त्रिविधं यया धारणम् आत्मन्येव क्रोडीकारेण   
अनुसन्धानात्मना ग्रसते सा अस्य भगवती श्रीपरैव   
श्रीमन्मातृसद्भावकालकर्षिण्यादिशब्दान्तरनिरुक्ता । ता एताः चतस्रः   
शक्तयः स्वातन्त्र्यात् प्रत्येकं त्रिधैव वर्तन्ते । सृष्टौ   
  
२९)  
  
स्थितौ संहारे च इति द्वादश भवन्ति । 

तथाहि- १ संवित् पूर्वम् अन्तरेव   
भावं कलयति २ ततो बहिरपि स्फुटतया कलयति ३ तत्रैव रक्तिमयतां   
गृहीत्वा ततः तमेव भावम् अन्तरुपसञ्जिहीर्षया कलयति ४ ततश्च   
तदुपसंहारविघ्नभूतां शङ्कां  
[शङ्का हि शास्त्रानन्त्यात्   
कार्याकार्यविभागस्य विपर्ययदर्शनात् किङ्कर्तव्यतामूढतारूपा ।]   
निर्मिणोति च ग्रसते  
[यदुक्तम्   
  
विलापनात्मिकां तां च भावसंहृतिमात्मनि ।   
आमृशत्येव येनैषा मया ग्रस्तमिति स्फुरेत् ॥ इति ।] च ५   
ग्रस्तशङ्कांशं भावभागम् [ख्: भावभरमिति पाठान्तरं च ।]  
आत्मनि उपसंहारेण कलयति ६ तत उपसंहर्तृत्वं ममेदं   
रूपमित्यपि स्वभावमेव कलयति ७ तत उपसंहर्तृस्वभावकलने   
[यदुक्तम्   
  
विलापितेऽपि भावौघे कञ्चिद्भावं तथैव सा ।   
आश्यानयेद्य एवास्ते शङ्कासंस्काररूपकः ॥ इति ।]  
कस्यचिद्भावस्य   
वासनात्मना +++([ख्: ग्रसनात्मना इति पाठान्तरं च ।])+++ अवस्थितिं   
कस्यचित् तु संविन्मात्रावशेषतां  
  
३०)  
  
कलयति ८ ततः स्वरूपकलनानान्तरीयकत्वेनैव करणचक्रं कलयति ९ ततः   
करणेश्वरमपि कलयति १० ततः कल्पितं मायीयं प्रमातृरूपमपि   
कलयति ११ सङ्कोचत्यागोन्मुखविकासग्रहणरसिकमपि प्रमातारं कलयति   
१२ ततो विकसितमपि रूपं कलयति इति एता द्वादश भगवत्यः संविदः   
प्रमातॄन् एकं वापि उद्दिश्य युगपत् क्रमेण द्विशः त्रिश इत्यादिस्थित्यापि   
उदयभागिन्यः चक्रवदावर्तमाना बहिरपि मासकलाराश्यादिक्रमेण   
अन्ततो वा घटपटादिक्रमेणापि भासमानाः चक्रेश्वरस्य स्वातन्त्र्यं   
पुष्णत्यः श्रीकालीशब्दवाच्याः । कलनं [यदुक्तम्   
  
इत्थं भोग्येऽपि सम्भुक्ते सति तत्करणान्यपि ।   
संहरन्ती कलयति द्वादशैवाहमात्मनि ॥ इति ।] च गतिः क्षेपो ज्ञानं   
गणनं भोगीकरणं शब्दनं स्वात्मलयीकरणं च । यदाहुः   
श्रीभूतिराजगुरवः   
  
क्षेपाज्ज्ञानाच्च काली कलनवशतयाथ ॥ ।  
  
इति । एष च अर्थः तत्र तत्र मद्विरचिते विवरणे   
  
३१)  
  
प्रकरणस्तोत्रादौ विरत्य वीक्ष्यः । न अतिरहस्यम् एकत्र ख्याप्यं न च   
सर्वथा गोप्यम् इति हि अस्मद्गुरवः । 

तदेवम् यदुक्तं यागहोमादि तत् एवं विधे +++([ख्: एवं विधमिति पाठः ।])+++ महेश्वर [न तु मायागर्भाधिकारिणि अन्यस्मिन्निति भावः ।] एव मन्तव्यम् ।  
सर्वे हि हेयमेव उपादेयभूमिरूपं +++([ख्: पाशभूमिरूपमिति पाठान्तरं च ।])+++ विष्णुतः प्रभृति शिवान्तं परमशिवतया पश्यन्ति।  
तच्च मिथ्यादर्शनम् अवश्यत्याज्यम् अनुत्तरयोगिभिरिति तदर्थमेव विद्याधिपतेः   
[आचार्यविशेषस्य ।] अनुभवस्तोत्रे महान् संरम्भः।  
एवं विधे यागादौ योगान्ते च पञ्चके प्रत्येकं बहुप्रकारं निरूढिः यथा यथा   
भवति तथैव आचरेत्, न तु [वैदिकक्रियामात्रपरत्वे । आदिना   
कार्याकार्यादि गृह्यते ।] भक्ष्याभक्ष्यशुद्ध्यशुद्ध्यादिविवेचनया   
वस्तुधर्मोज्झितया कल्पनामात्रसारया स्वात्मा खेदनीय इति उक्तं   
श्रीपूर्वादौ।  
न हि शुद्धिः वस्तुनो रूपं नीलत्ववत् अन्यत्र तस्यैव   
अशुद्धिचोदनात् दानस्येव दीक्षितत्वे चोदनातः तस्य तत् तत्र   
  
३२)  
  
अशुद्धम् इति चेत् चोदनान्तरेऽपि [शिवोदिते । क्रियायां प्रवर्तकं वचनं   
चोदनेति ।] तुल्यं चोदनान्तरम् असत् तद्बाधितत्वात् [वेदवाह्यस्तु यः   
कश्चिदागमो वञ्चनैव सा । इत्यनेन बाधितत्वम् ।] इति चेत् न   
शिवचोदनाया एव बाधकत्वं युक्तिसिद्धं   
सर्वज्ञानोत्तराद्यनन्तागमसिद्धं च इति वक्ष्यामः । 

तस्मात् वैदिकात्   
प्रभृति पारमेश्वरसिद्धान्ततन्त्रकुलोच्छुष्मादिशास्त्रोक्तोऽपि यो नियमो   
विधिः वा निषेधो वा सोऽत्र यावदकिञ्चित्कर एव इति सिद्धम् । तथैव च उक्तं   
श्रीपूर्वादौ वितत्य तन्त्रालोकात् अन्वेष्यम् ।  
  
यो निश्चयः पशुजनस्य जडोऽस्मि कर्म-  
सम्पाशितोऽस्मि मलिनोऽस्मि परेरितोऽस्मि ।  
इत्येतदन्यदृढनिश्चयलाभसिद्ध्या  
सद्यः पतिर्भवति विश्ववपुश्चिदात्मा ॥  
  
यथा यथा निश्चय ईदृगाप्यते  
तथावधेयं परयोगिना सदा ।  
न वस्तुयाथात्म्यविहीनया दृशा  
विशङ्कितव्यं शिशुदेशनागणैः   
[अपरमार्थज्ञोपदेशैर्मूर्खोपदेशैरित्यर्थः ।] ॥  
  
३३)  
  
जह [इयमत्र छाया   
यथा यथा यस्य यदा एव प्रस्फुरति अध्यवसायः ।   
तथा तथा तस्य तदा एव तादृशो भवति प्रभावः ॥१ ॥   
  
अहं मलिनः अहं पशुः   
अहं वाथ सकलभावपटलव्यतिरिक्त ।   
इति दृढनिश्चयनिजलिप्ताहृदये   
स्फुरति नाम कथं यस्य परतत्त्वम् ॥२॥    
  
परशिवतरणिकिरण-  
दृढपातविकासितहृदयकमले ।   
सरहस्यस्फुरितनिज-   
अतिसुन्दरपरिमलबोधक्रमे ॥३॥] जह जस्सु जहिं  
चिव पफुर-इ अज्जवसा-उ ।  
तह तह तस्सु तहिं  
चिव तारिसु हो-इ पहा-उ ॥१॥  
  
हतं मलिण-उ हतं पसु  
हतं आ अह स-अलभावपडलवत्तिरित्त-उ ।  
इ-अ दढनिच्छ-अ णि-अ लि-अ हि-अ-अह  
फुर-इ णाम कह जिस्स परतत्त्व-उ ॥२॥  
  
परसिवतरणिकिरण-  
दढपातविकासि-अ हि-अ-अ कमल-ए ।  
सरहस्स फुरि-अ णि-अ  
अ-इसुन्दरपरिमलबोहकरम-ए ॥३॥  
  
३४)  
  
हतं सिवणाहु निहिल ज-अ-  
तत्त सुनिब्भर-ओत्ति विरुरी ।  
फुर-इ विमरिसभमरि  
पपला-अ णि-अ लच्छि विभ-इरी ॥४॥  
  
(छाया) अहं शिवनाथो निखिलजन-  
तत्त्वसुनिर्भर इति विरावं कुर्वन् ।  
स्फुरति विमर्शभ्रमरः  
प्रकाशनिजलक्ष्यं बिभर्ति ॥४॥  
  
इति श्रीमदभिनवगुप्ताचार्यविरचिते तन्त्रसारे शाक्तोपायप्रकाशनं नाम   
चतुर्थमाह्निकम् ॥४॥  
  