+++
title = "०२"

+++
अथ द्वितीयमाह्निकम् ।  
  
अथ अनुपायमेव [अत्र अनुदरा कन्या इतिवत् नञोऽल्पार्थत्वम् ।] तावत्   
व्याख्यास्यामः ।  
  
यदा खलु दृढशक्तिपाताविद्धः स्वयमेव इत्थं विवेचयति सकृदेव   
गुरुवचनम् अवधार्य तदा पुनरुपायविरहितो [वक्ष्यमाणोपायरहितः   
स्वयमेवेत्यर्थः ।; ख्: तत्रानुपायमिति पाठः] नित्योदितः अस्य   
समावेशः । अत्र च तर्क एव योगाङ्गम् इति कथं विवेचयति इति चेत् ?   
उच्यते - योऽयं परमेश्वरः स्वप्रकाशरूपः स्वात्मा तत्र किम् उपायेन   
क्रियते न स्वरूपलाभो +++([ख्: स्वभावलाभ इति पाठः])+++ नित्यत्वात् न   
ज्ञप्तिः स्वयम्प्रकाशमानत्वात् [ख्: स्वयम्प्रकाशत्वादिति   
पाठः] न आवरणविगमः आवरणस्य कस्यचिदपि असम्भवात् न   
तदनुप्रवेशः अनुप्रवेष्टुः व्यतिरिक्तस्य अभावात् [ख्: अभावादिति   
पाठः] । कश्चात्र उपायः तस्यापि व्यतिरिक्तस्य अनुपपत्तेः तस्मात्   
समस्तमिदमेकं चिन्मात्रतत्त्वं कालेन अकलितं देशेन अपरिच्छिन्नम्   
  
९)  
  
उपाधिभिरम्लानम् आकृतिभिरनियन्त्रितं शब्दैरसन्दिष्टं [क्:   
असन्दष्टमिति पाठः ।] प्रमाणैरप्रपञ्चितं कालादेः   
प्रमाणपर्यन्तस्य स्वेच्छयैव स्वरूपलाभनिमित्तं च स्वतन्त्रं तत्त्वं   
तदेव च अहम् तत्रैव अन्तर्मयि विश्वं प्रतिबिम्बितम् एवं दृढं   
विविञ्चानस्य शश्वदेव पारमेश्वरः समावेशो निरुपायक एव तस्य च न   
मन्त्र पूजा ध्यान चर्यादिनियन्त्रणा [इदं कार्यमिदं न कार्यमिति   
नियमो नियन्त्रणा ।] काचित् ।  
  
उपायजालं न शिवं प्रकाशयेद्  
घटेन किं भाति सहस्रदीधितिः ।  
विवेचयन्नित्थमुदारदर्शनः   
स्वयम्प्रकाशं शिवमाविशेत्क्षणात् ॥६॥  
  
[छाया   
  
यत्र यत्र स्फुरणं स्फुरति स सकलः परमेश्वरो भासते मयि अमलः ।   
आत्मा स एव परमार्थेन इति ज्ञात्वा कार्य परमस्ति न ॥] जहि जहि फुरण   
फुर-इ सो स-अल-उ  
परमेसरु भास-इ म-इ अमल-उ ।  
अत्ता नत सो श्चिव परमत्थिण   
इ-अ जान-अ कज्ज परमत्थि ण ॥  
  
इति श्रीमदभिनवगुप्ताचार्यविरचिते तन्त्रसारे अनुपायप्रकाशनं नाम   
द्वितीयमाह्निकम् ॥२॥  
  