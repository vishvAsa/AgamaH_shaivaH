+++
title = "०६ कालाध्वप्रकाशनम्"

+++
अथ षष्ठमाह्निकम् ।  
  
अथ बाह्यविधिः ।  
  
स एव स्थानप्रकल्पनशब्देन [उच्चारकरणेत्यत्र ।; क्: कम्यते इति पाठः।] उक्तः तत्र त्रिधा स्थानं प्राणवायुः [प्राण इति   
सामान्यस्पन्दनात्मनि विशिष्टे पुनर्वाचकरूपस्त्रिविध एव यदुक्तम् ।   
  
षड्विधादध्वनः प्राच्यं यदेतत्त्रितयं पुनः ।   
एष एव स कालाध्वा प्राणे स्पष्टं प्रतिष्ठितः ॥ इति ।] शरीरं बाह्यं   
च तत्र प्राणे तावत् विधिः सर्वः [सर्वः षड्विधः ।] असौ   
वक्ष्यमाणः अध्वा प्राणस्थः [प्राणे सामान्यस्पन्दात्मनि ।]   
कल्यते तस्य क्रमाक्रमकलनैव [क्रमेणाक्रमेण च कलना भावानां   
परिच्छित्तिः सैव कालः तत्र क्रमेण कार्यकारणादौ अक्रमेण   
चित्रज्ञानादौ । तथा चोक्तम्   
  
संवित्सैव पुनः स्वात्मगर्भीकृतक्रमाक्रमौ ।   
स्फुटयन्ती प्ररोहेण प्राणवृत्तिः प्रतिष्ठिता ॥ इति ।] कालः स [ननु   
भावाः संविल्लग्ना एवावभासन्ते तत् कथं तदनुषक्तस्य भाववर्गस्य   
कालयोगः स्यादित्याह स च इत्यादि यद्येवं तर्हि परमेश्वरेऽपि कालयोगो   
भवेदित्याशङ्क्याह तद्भासनम् इत्यादि ।] च परमेश्वर एव अन्तर्भाति   
  
४६)  
  
तद्भासनं +++([ख्: उद्भासनमिति पाठः ।])+++ च देवस्य काली   
[स्वेच्छावभासितस्य प्रमातृप्रमेयाद्यात्मनो जगतस्तद्रूपतया   
कलने सामर्थ्यं न पुनः स्वात्मनि कश्चित् अक्रमः क्रमो वेति नहि   
अग्नेर्दाहशक्तियोगे स्फोटाद्याविर्भावस्तदाह काली नाम शक्तिः इति ।]   
नाम शक्तिः भेदेन [भेदेन बहिःप्ररूढतयेत्यर्थः ।] तु   
तदाभासनं क्रमाक्रमयोः प्राणवृत्तिः । संविदेव हि प्रमेयेभ्यो   
विभक्तं रूपं गृह्णाति [स्वातन्त्र्यादिति शेषः ।] अत एव च   
अवच्छेदयोगात् वेद्यतां यान्ती नभः [यदुक्तम् ।   
  
संविन्मात्रं हि यच्छुद्धं प्रकाशपरमार्थकम् ।   
तन्मेयमात्मनः प्रोज्झ्य विविक्तं भासते नभः ॥   
  
इति न च प्राक् प्राणे संवित् परिणता इत्युक्तिर्विरुद्ध्येत् शून्यतावभासनेऽपि न   
कश्चिद्रूपान्तरोपग्रह इति प्रागित्युक्तम् ।] ततः स्वातन्त्र्यात् मेये   
स्वीकारौत्सुक्येन [बहिर्मुखीभावेन ।] निपतन्ती क्रियाशक्तिप्रधाना   
प्राणनारूपा [यदुक्तम्   
  
स एव स्वात्मा मेयेऽस्मिन् भेदिते स्वीक्रियोत्सुकः ।   
पतन् समुच्चरत्त्वेन प्राणस्पन्दोर्मिसञ्ज्ञितः ॥   
  
इति विश्वोत्तीर्णत्वेन विश्वमयत्वस्यावच्छेदः विश्वरहितत्वेन संवित्   
शून्यरूपा पुनस्तादृशी सती विश्वस्वीकारेण प्राणरूपत्वमाप्तेति ।]   
जीवस्वभावा पञ्चमी रूपैः देहं यतः पूरयति [यदुक्तम्   
  
सा प्राणवृत्तिः प्राणाद्यै रूपैः पञ्चभिरात्मसात् ।   
देहं यत् कुरुते संवित्पूर्णस्तेनैष भासते ॥ इति ।; ख्: प्रेरयति इति   
पाठान्तरोपेतः पाठः ।]  
  
४७)  
  
ततोऽसौ चेतन इव भाति । 

तत्र क्रियाशक्तौ कालाध्वा प्राच्यभागे उत्तरे तु   
मूर्तिवैचित्र्यरूपो देशाध्वा तत्र वर्णमन्त्रपदाध्वनः कालाध्वनि   
+++([ख्: पदाध्वानः कालाध्वस्थितिरिति पाठः ।])+++ स्थितिः   
परसूक्ष्मस्थूलरूपत्वात् । देशाध्वस्थितिस्तु तत्त्वपुरकलात्मना इति भविष्यति   
स्वावसरे । तत्र यद्यपि देहे सबाह्याभ्यन्तरम् ओतप्रोतरूपः प्राणः तथापि   
प्रस्फुटसंवेद्यप्रयत्नः [प्रयत्नः प्राणस्पन्दः स च द्वेधा   
संवेद्योऽसंवेद्यश्च तयोरपि स्फुटास्फुटतया द्वैविध्यम् ।] असौ   
हृदयात्प्रभृति [इदमत्र तात्पर्यम्  
  
हृच्चक्रे तु समाख्याताः साधकानां हितावहाः ।  
प्राणो वै चरते तासु अहोरात्रविभागशः ।  
तथा ते कथयिष्यामि प्रविभज्य यथा स्फुटम् ।  
  
इति संवेद्यप्रयत्नोऽसौ अतो यद्यपि सर्वत्र देहे वर्तते नासंवेद्ययत्नः न हि   
स्वासंवेद्ययत्ने किञ्चित्फलं स्वेच्छया हि चरितः प्राणस्तत्तत्सिद्धिनिमित्तम्   
इति हृदयात्प्रभृत्येव विभागकल्पना ।] इति तत एव अयं निरूपणीयः ।   
तत्र प्रभुशक्तिः [न च अत्रैतच्छङ्क्यं ?   
सर्वव्यापकत्वादभेदेऽपि अस्य कथं क्वचित् स्फुटता क्वचिदस्फुटता इति   
तत्राह प्रभुशक्तिरिति । यदुक्तम्   
  
प्रभुशक्तिः क्वचिन्मुख्या यथाङ्गमरुदीरणे ।   
आत्मशक्तिः क्वचित्कन्दसङ्कोचस्पन्दने यथा ॥  
  
प्राणशक्तिः क्वचिद्धार्दम्प्राणचारे यथा स्फुटम् ।   
द्वयं त्रयं वा मुख्यं स्याद्योगिनामवधानिनाम् ॥   
  
अवधानाददृष्टांशाद्वलवत्त्वादधेरणात् ।   
विपर्ययोऽपि प्राणात्मशक्तीनां मुख्यतां प्रति ॥ इति ।]  
  
४८)  
  
आत्मशक्तिः [मितप्रमातृशक्तिः ।] यत्न इति त्रितयं प्राणेरणे   
हेतुः गुणमुख्यभावात् । तत्र हृदयात् द्वादशान्तान्तं स्वाङ्गुलैः   
सर्वस्य [सर्वस्य ब्रह्मादेः कीटान्तस्य ।] षट्त्रिंशदङ्गुलः   
प्राणचारः निर्गमे प्रवेशे च स्वोचितबलयत्नदेहत्वात् सर्वस्य । तत्र घटिका   
तिथिः मासो वर्षं च वर्षसमूहात्मा इति समस्तः कालः परिसमाप्यते । तत्र   
सपञ्चांशे अङ्गुले चषक इति स्थित्या घटिकोदयः घटिका हि षष्ट्या   
चषकैः तस्मात् द्वासप्तत्यङ्गुला भवति ।  
  
अथ तिथ्युदयः । सपादमङ्गुलद्वयं तुटिः उच्यते तासु चतसृषु प्रहरः   
तुट्यर्धं तुट्यर्धं तत्र सन्ध्या एवं निर्गमे दिनं प्रवेशे रात्रिः इति   
तिथ्युदयः [यदुक्तम्   
  
संवेद्यरूपशशधरभागः संवेदकार्ककरनिकरैः ।   
यावान्यावति पूर्णः सा हि तिथिर्मग्रहैः स्फुटीभवति ॥ इति ।]  
  
४९)  
  
अथ मासोदयः । तत्र दिनं कृष्णपक्षः [दिनेऽपानचन्द्रस्व क्षयात्   
कृष्णपक्षत्वम् ।] रात्रिः शुक्लः तत्र पूर्वं तुट्यर्धं अन्त्यं च   
तुट्यर्धं विश्रान्तिः अकालकलिताः   
[हार्दद्वादशान्तयोस्तुद्व्यर्धयोर्विश्रान्तिरूपत्वात्कालकलना नास्तीति ।  
] मध्यास्तु पञ्चदश तुटय एव तिथयः तत्र [तत्र प्रतितुटौ   
तिथिरूपायाम् ।] प्रकाशो विश्रान्तिश्च इति एत एव दिननिशे [यदुक्तम्   
  
संवित्प्रतिक्षणं यस्मात्प्रकाशानन्दयोगिनी ।   
तौ क्षिप्तौ यावति तथा तावत्येव दिनक्षपे ॥ इति ।] तत्र   
वेद्यमयताप्रकाशो +++([ख्: वेद्यसमयतेति पाठः ।])+++ दिनं वेद्यस्य   
विचारयितरि लयो रातिः ते च प्रकाशविश्रान्ती चिराचिरवैचित्र्यात् अनन्तभेदे   
तत्साम्ये तु विषुवत् [यदुक्तम्   
  
कदाचिद्वस्तुविश्रान्तिसाम्येनात्मनि चर्वणम् ।   
वेद्यवेदकसाम्यं तत्सा रात्रिन्दिनतुल्यता ॥ इति । प्रमातृणां   
वेद्यग्रहपरत्वादेस्तारतम्यात् संविदुदयः कस्यचित्क्षणः कस्यचित्कल्पः   
कस्यचिन्निमेषश्च स्यात् इति प्रकाशे चिराचिरवैचित्र्यम् । तथैव विश्रान्तौ च   
  
वेद्ये विश्रान्तिरधिका दिनदैर्घ्याय कल्पते ।   
तथैव स्वात्मविश्रान्तिवृत्तिः स्याद्रात्रिविस्तरः ॥ इति ।]  
  
५०)  
  
तत्र कृष्णपक्षे प्राणार्के अपानचन्द्र आप्यायिकाम् एकामेकां कलाम्   
अर्पयति यावत् पञ्चदश्यां तुटौ द्वादशान्तसमीपे   
क्षीणपृथग्भूतकलाप्रसरः चन्द्रमाः प्राणार्क एव लीयते । तदनन्तरं   
यत् तुट्यर्धं स पक्षसन्धिः । तस्य च तुट्यर्धस्य प्राच्यम् अर्धम्   
[प्राणीयमर्धम् ।] आमावस्यं द्वितीयं [अपानीयम् ।]   
प्रातिपदं । तत्र प्रातिपदे तस्मिन् भागे स आमावस्यो भागो यदा   
कासप्रयत्नावधानादिकृतात् तिथिच्छेदात् विशति तदा तत्र ग्रहणम्   
[तस्यास्तिथेः कासवशात् द्वादशान्ते उच्छेदः ततः   
  
शक्तिगर्भादधः सृष्टिस्तस्माद्वृष्टिः प्रजायते ।   
  
इति नीत्या निःश्वासवशादपानवाहस्य चिरेण प्रसरणात्तिथेरधिकीभावेन   
पूर्णतया पौर्णमास्युदयः वृद्धिवशात् पूर्णिमाभागः प्रातिपदे   
भागे यदा विशति तदा चन्द्रग्रहणं केतुः सूर्ये विधौ राहुः इति नीत्या   
सोमसहितो राहुः । यदुक्तम्   
  
प्राणार्कमानहटघट्टितमेयचन्द्र-  
विद्रावितामृतरसोत्सुकितः स्वमाता ।   
स्वर्भानुरावृणुत एव रविं रसं तु   
पुण्ये ग्रहेऽत्र रसयेत्त्रयघट्टनज्ञः ॥   
  
इति । तथा   
  
आदित्यग्रहणं चैव लोके तदुपदिश्यते ।   
शक्तिर्वै विशति प्राणे या तुटिस्तु विधीयते ॥   
  
अमावस्या तु सा ज्ञेया कृष्णपक्षे वरानने ।   
शक्तेर्मध्योर्ध्वभागे तु तुट्यर्धं यत्प्रकीर्तितम् ॥   
  
पक्षसन्धिस्त्वसौ ज्ञेयोऽमावस्यार्धं प्रतिपदा ।   
तिथिच्छेदेन वै तत्र सूर्यस्य ग्रहणं भवेत् ॥   
  
रविबिम्बान्तरे देवि चन्द्रबिम्बं तदा भवेत् ।   
तदन्तरे भवेद्राहुरमृतार्थी वरानने ॥   
  
अमृतं स्रवते चन्द्रो राहुश्च ग्रसते तु तत् ।   
पीत्वा त्यजति तद्बिम्बं तदा मुक्तः स उच्यते ॥ इति ।]  
  
५१)  
  
तत्र च वेद्यरूपसोमसहभूतो मायाप्रमातृराहुः स्वभावतया   
विलापनाशक्तः केवलम् आच्छादनमात्रसमर्थः सूर्यगतं चान्द्रं   
अमृतं पिबति इति । प्रमातृप्रमाणप्रमेयत्रितयाविभागकारित्वात् स   
पुण्यः कालः पारलौकिकफलप्रदः । ततः प्रविशति प्राणे चिदर्क एकैकया   
कलया अपानचन्द्रम् आपूरयति [प्रतिपत्सा तु विज्ञेया चन्द्रश्चैककलो   
भवेत् । इत्यादिक्रमेण चन्द्रपूरणम् ।] यावत् पञ्चदशी तुटिः पूर्णिमा   
तदनन्तरं पक्षसन्धिः   
  
५२)  
  
ग्रहणं च इति प्राग्वत् एतत् तु ऐहिकफलप्रदम् [ऐहिकसृष्टिप्राधान्यात् ।  
] इति मासोदयः ।  
  
अथ वर्षोदयः । तत्र कृष्णपक्ष एव उत्तरायणं षट्सु षट्सु अङ्गुलेषु   
सङ्क्रान्तिः [प्राणार्कस्य ।] मकरात् मिथुनान्तं । तत्र   
प्रत्यङ्गुलं पञ्च तिथयः तत्रापि दिनरात्रिविभागः एवं प्रवेशे   
दक्षिणायनं +++([क्: प्रवेशो दक्षिणायनमिति पाठः ।])+++ गर्भत्वम्   
उद्भवेच्छा उद्बुभूषुता उद्भविष्यत्वम् उद्भवारम्भः उद्भवत्ता   
जन्मादिविकारषट्कं च इति क्रमात् मकरादिषु इति [प्राणार्कस्य ।] ।   
तथैव उपासा अत्र [यदुक्तम्    
  
आधानमिच्छा संयोग आनन्दो घनता स्थितिः ।   
जन्म सत्ता परिणतिर्वृद्धिर्ह्रासः क्षयः क्रमात् ॥   
  
माघान्मासात्समारभ्य स्थितयः परिकीर्तिताः ।   
साधकानां सिद्धिविधौ भावानां चापि सम्भवः ॥   
  
इति उद्भवनात्मकैषणीयसंयुक्तमिच्छामात्रमुद्भवेच्छा   
स्वात्मन्युच्छलत्त्वेन अवस्थानमुद्भवनम् ।] फलं समुचितं करोति ।   
अत्र च दक्षाद्याः पितामहान्ता रुद्राः [अत्र मासेषु ।] शक्तयश्च   
द्वादशाधिपतय [यदुक्तम्   
  
दक्षश्चण्डो हरश्चण्डी प्रमथो भीममन्मथौ ।   
शकुनिः सुमतिर्नन्द गोपालक पितामहाः ॥   
  
इति सङ्क्रान्तिक्रमात् पतयः ।] इति वर्षोदयः ।  
  
५३)  
  
प्रत्यङ्गुलं षष्टिः तिथय इति क्रमेण सङ्क्रान्तौ वर्षम् इत्यनेन क्रमेण   
प्रवेशनिर्गमयोः द्वादशाब्दोदयः प्रत्यङ्गुलं तिथीनां शतत्रयं   
सपञ्चांशेऽङ्गुले [प्रत्यङ्गुलं तिथिशतत्रये परिकल्पिते सति   
अङ्गुलपञ्चमभागे तिथयः षष्टिर्भवन्ति अनया परिपाट्या सपञ्चांशे   
अङ्गुले वर्षम् ।] वर्षं यत्र प्राक् चषकम् उक्तम् इति गणनया   
सङ्क्रान्तौ पञ्च वर्षाणि इति अनया परिपाट्या एकस्मिन्   
प्राणनिर्गमप्रवेशकाले षष्ट्यब्दोदयः अत्र एकविंशतिसहस्राणि षट्   
शतानि इति तिथीनां सङ्ख्या । तावती [अन्तर्या षष्ट्यब्दोदये तिथिसङ्ख्या   
तद्वहिर्दिनरात्रं प्राणचारकल्पनम् ।] एव अहोरात्रे प्राणसङ्ख्या इति न   
षष्ट्यब्दोदयात् अधिकं परीक्ष्यते आनन्त्यात् । तत्र   
[बाह्यसमयकल्पनायां ।] मानुषं वर्षं देवानां तिथिः अनेन   
[पक्षमासायनवर्षादिकलनाक्रमेण ।] क्रमेण दिव्यानि   
द्वादशवर्षसहस्राणि चतुर्युगम् । चत्वारि त्रीणि द्वे एकम् इति कृतात् प्रभृति   
तावद्भिः   
  
५४)  
  
शतैः अष्टौ सन्ध्याः । चतुर्युगानाम् एकसप्तत्या मन्वन्तरम् मन्वन्तरैः   
चतुर्दशभिः ब्राह्मं दिनं ब्रह्मदिनान्ते कालाग्निदग्धे लोकत्रये   
[भूर्भुवः स्वर्लक्षणे ।] लोकत्रये अन्यत्र च लोकत्रये   
[जलतत्त्ववासिनां यदायुस्तदग्नितत्त्वस्थानां दिनम् इति क्रम   
एकैकवर्षशतवृद्ध्या ।] धूमप्रस्वापिते सर्वे जना   
वेगवदग्निप्रेरिता जनलोके प्रलयाकलीभूय तिष्ठन्ति । प्रबुद्धास्तु   
कूष्माण्डहाटकेशाद्या महोलोके क्रीडन्ति । ततो निशासमाप्तौ ब्राह्मी   
सृष्टिः । अनेन मानेन वर्षशतं ब्रह्मायुः । तत् विष्णोः दिनं तावती च   
रात्रिः तस्यापि शतम् आयुः । तत् दिनं तदूर्ध्वे रुद्रलोकप्रभो रुद्रस्य तावती   
रात्रिः प्राग्वत् वर्षं तच्छतमपि च अवधिः । तत्र रुद्रस्य तदवसितौ   
शिवत्वगतिः रुद्रस्य उक्ताधिकारावधिः ब्रह्माण्डधारकाणां तत् दिनं   
शतरुद्राणां निशा तावती तेषामपि च शतमायुः । शतरुद्रक्षये   
ब्रह्माण्डविनाशः । एवं जलतत्त्वात् अव्यक्तान्तम् एतदेव क्रमेण रुद्राणाम्   
आयुः । पूर्वस्यायुरुत्तरस्य [जलतत्त्ववासिनां   
यदायुस्तदग्नितत्त्वस्थानां दिनम् इति क्रम एकैकवर्षशतवृद्ध्या ।]  
  
५५)  
  
दिनम् इति । ततश्च ब्रह्मा [बुद्धितत्त्वस्थः ।] रुद्राश्च   
अबाद्यधिकारिणः अव्यक्ते तिष्ठन्ति इति । श्रीकण्ठनाथश्च   
[पुन्तत्त्वस्थः ।] तदा संहर्ता । एषोऽवान्तरप्रलयः   
[अवान्तरप्रलयस्य उक्तत्वात् ।] तत्क्षये सृष्टिः । तत्र   
शास्त्रान्तरमुक्ता [साङ्ख्यवेदान्तादिशास्त्रभाषितमुक्ताः ।] अपि   
सृज्यन्ते । यत्तु श्रीकण्ठनाथस्य स्वम् आयुः तत् कञ्चुकवासिनां   
रुद्राणां दिनं तावती रजनी तेषां यदायुः तत् गहनेशदिनं   
[गहनेशस्य मायागर्भाधिकारिणः ।] तावती एव क्षपा तस्यां च   
समस्तमेव मायायां विलीयते । पुनः गहनेशः सृजति । एवं यः   
अव्यक्तकालः तं दशभिः परार्धैः गुणयित्वा मायादिनं कथयेत् तावती   
रात्रिः । स एव प्रलयः । मायाकालः परार्धशतेन गुणित ऐश्वरतत्त्वे   
[प्राणोदये कारणक्रमस्य वक्ष्यमाणत्वात् ईश्वरतत्त्वमेव   
गर्भीकृतविद्यातत्त्वमुक्तम् । यः क्रियाशक्तिप्रधानः प्राणनारूप इति   
पूर्वमुक्तः ।] दिनम् । अत्र प्राणो जगत् सृजति तावती रात्रिः यत्र   
प्राणप्रशमः   
  
५६)  
  
प्राणे च ब्रह्मबिलधाम्नि शान्तेऽपि या संवित् तत्राप्यस्ति क्रमः । ऐश्वरे   
काले परार्धशतगुणिते या सङ्ख्या तत् सादाशिवं दिनं तावती निशा स एव   
महाप्रलयः [शुद्धाध्वनोऽपि संहारात् ।] । सदाशिवः   
स्वकालपरिक्षये बिन्द्वर्धचन्द्रनिरोधिका आक्रम्य नादे लीयते नादः   
शक्तितत्त्वे तत् व्यापिन्यां सा च अनाश्रिते । शक्तिकालेन परार्धकोटिगुणितेन   
अनाश्रितदिनं । अनाश्रितः सामनसे पदे यत् तत् सामनस्यं साम्यं   
[विश्वसंहारे वृत्ते सर्वोऽणुवर्गः समनायामेव सम्भूय आस्ते   
अनाश्रितान्तस्य विश्वस्याभेदेन अवस्थानात् साम्यम् ।] तत् ब्रह्म । अस्मात्   
सामनस्यात् अकल्यात् [कलयितुमशक्यादित्यर्थः ।] कालात्   
निमेषोन्मेषमात्रतया प्रोक्ताशेषकालप्रसरप्रविलयचक्रभ्रमोदयः   
[प्रोक्ताशेषकालस्य तुट्यादेः ।] । एकं दश शतं सहस्रम् अयुतं   
लक्षं नियुतं कोटिः अर्बुदं वृन्दं खर्वं निखर्वं पद्मं   
शङ्कुः समुद्रं अन्त्यं मध्यम् परार्धम् इति क्रमेण दशगुणितानि   
  
५७)   
  
अष्टादश इति गणितविधिः । एवम् असङ्ख्याः सृष्टिप्रलयाः एकस्मिन्   
महासृष्टिरूपे प्राणे [प्राक् संवित् प्राणे परिणता इति प्राणो   
महासृष्टिरूपः ।] सोऽपि संविदि सा उपाधौ स चिन्मात्रे चिन्मात्रस्यैव   
अयं स्पन्दो यदयं कालोदयो नाम । तत एव स्वप्नसङ्कल्पादौ वैचित्र्यम्   
अस्य +++([क्: वैचित्र्यस्य न इति पाठान्तरं च ।])+++ न विरोधावहम् । एवं   
यथा प्राणे कालोदयः तथा अपानेऽपि हृदयात् मूलपीठपर्यन्तम् । यथा च   
हृत्कण्ठतालुललाटरन्ध्रद्वादशान्तेषु ब्रह्मविष्णुरुद्रेश   
सदाशिवानाश्रिताख्यं कारणषट्कम् तथैव अपानेऽपि   
हृत्कन्दानन्दसङ्कोचविकासद्वादशन्तेषु   
बाल्ययौवनवार्धकनिधनपुनर्भवमुक्त्यधिपतय एते ।  
  
अथ समाने कालोदयः । समानो हार्दीषु दशसु [इडापिङ्गलासुषुम्ना   
गान्धारि हस्तिजिह्वा पुपा यशा अलम्बुसाकुहूः शङ्खिनी इत्येवं रूपासु ।  
] दशसु नाडीषु सञ्चरन् समस्ते देहे साम्येन रसादीन् वाहयति । तत्र   
दिगष्टके सञ्चरन्   
  
५८)  
  
तद्दिक्पतिचेष्टाम् इव प्रमातुः अनुकारयति । ऊर्ध्वाधस्तु सञ्चरन् तिसृषु   
[इडापिङ्गलासुषम्नासु ।] नाडीषु गतागतं करोति । तत्र विषुवद्दिने   
[मेषार्काख्ये ।] बाह्ये प्रभातकाले सपादां   
[सार्धशतचतुष्टयप्राणचारात्मिकाम् । षष्टिचषकपरिमाणा   
घटिकाचषकषष्टौ प्रतिचषकं षट्प्राणचारकलनया   
षष्ट्यधिकशतत्रयं प्राणचाराः ।] घटिकां मध्यमार्गे वहति ।   
ततो नवशतानि प्राणविक्षेपाणाम् इति गणनया बहिः सार्धघटिकाद्वयं   
वामे दक्षिणे वामे दक्षिणे वामे इति पञ्च [वृषादि कन्यान्ताः ।]   
सङ्क्रान्तयः । ततः सङ्क्रान्तिपञ्चके वृत्ते पादोनासु चतुर्दशसु   
घटिकासु अतिक्रान्तासु दक्षिणं शारदं विषुवन्मध्याह्ने नव   
प्राणशतानि । ततोऽपि दक्षिणे वामे दक्षिणे वामे दक्षिणे इति   
सङ्क्रान्तिपञ्चकं [वृश्चिकादिकम् ।] प्रत्येकं नवशतानि   
इत्येवं रात्रावपि [प्रत्येकं सार्धघटिकाद्वयम् । तत्र   
सायंसन्ध्यायां मेषसङ्क्रान्तिसञ्ज्ञायां मध्यनाड्यां बाह्यां   
सपादां घटिकां समानो वहति द्वितीया सपादा घटिका रात्रिमध्ये   
प्रविष्टा ।] इति । एवं विषुवद्दिवसे तद्रात्रौ च द्वादश द्वादश   
सङ्क्रान्तयः । ततो दिनवृद्धिक्षयेषु सङ्क्रान्तिवृद्धिक्षयः ।  
  
५९)  
  
एवम् एकस्मिन् [न तु प्राणापानवत् द्वयरूपे ।] समानमरुति   
वर्षद्वयं श्वासप्रश्वासयोगाभावात् । अत्रापि [एकचार एव ।]   
द्वादशाब्दोदयादि पूर्ववत् । उदाने तु द्वादशान्तावधिश्चारः   
[हृदयान्मूर्धन्यद्वादशान्तं तावत् ।] स्पन्दमात्रात्मनः   
कालस्य । अत्रापि +++([क्: अत्रापि इत्यादि वाक्यं नास्ति ।])+++ पूर्ववत् विधिः ।   
व्याने तु व्यापकत्वात् अक्रमेऽपि सूक्ष्मोच्छलत्तायोगेन कालोदयः ।  
  
अथ वर्णोदयः । तत्र अर्धप्रहरे [आन्तरे प्राणीये अर्धप्रहरे   
प्रतिवर्गं सार्धचतुरङ्गुलोदयः । बाह्ये तु   
सार्धशतत्रयोदशप्राणचारात्मा वर्गोदयः ।] अर्धप्रहरे वर्गोदयो   
विषुवति समः वर्णस्य वर्णस्य द्वे शते षोडशाधिके प्राणानाम् बहिः   
षट्त्रिंशत् चषकाणि इति उदयः अयम् अयत्नजो [स्वारसिकः ।]   
वर्णोदयः । यत्नजस्तु मन्त्रोदयः अरघट्टघटीयन्त्रवाहनवत्   
एकानुसन्धिबलात् चित्रं मन्त्रोदयं दिवानिशम् अनुसन्दधत्   
मन्त्रदेवतया सह तादात्म्यम् एति । तत्र सदोदिते प्राणचारसङ्ख्ययैव   
[षट्शताधिकैकविंशतिसहस्ररूपया ।]  
  
६०)  
  
उदयसङ्ख्या [मन्त्रस्येति शेषः ।] व्याख्याता तद्द्विगुणिते [ख्:   
तद्विगुणिते इति पाठः ।] तदर्धम् इत्यादिक्रमेण अष्टोत्तरशते चक्रे   
द्विशत उदयः इति क्रमेण स्थूलसूक्ष्मे चारस्वरूपे विश्रान्तस्य प्राणचारे   
क्षीणे कालग्रासे वृत्ते सम्पूर्णम् एकमेवेदं संवेदनं   
चित्रशक्तिनिर्भरं भासते । कालभेद एव संवेदनभेदकः न वेद्यभेदः   
[ननु कालजनितो भेदो मा भूत् ज्ञेयजनितस्तु स्यात् इदं नीलज्ञानम्   
इत्यादिक्रमेण इत्याशङ्क्याह वेद्यभेद इति । शिखरस्थेति शिखरस्थस्य हि   
सत्यपि गृहादिवेद्यभेदे एक एव नगरावभासः स्यात् । ज्ञानस्येति तस्मात्   
वेद्यस्य काल एव भेदकः स च अतिसूक्ष्मक्षणात्मा अभिमतः येन   
ज्ञानस्य उत्पादानन्तरं निरोधो भवेत् । ननु सूक्ष्मस्य क्षणस्य किं   
लक्षणमुच्यते यावत् ज्ञानं तिष्ठति स क्षणः इति न तु अवेद्यो निरंशः   
काललवक्षण इति तस्य हि निर्वक्तुमशक्यत्वात् ।] शिखरस्थज्ञानवत्   
ज्ञानस्य यावान् अवस्थितिकालः स एव क्षणः प्राणोदये [ननु ज्ञानं   
कियत्कालं तिष्ठति इत्याह प्राणोदये चेति प्राणस्य पूर्वोक्तनीत्या   
तुट्यादिक्रमोऽस्ति इति कथमुक्तं प्राणोदये एकमेव ज्ञानमिति ? मैवम्   
इत्याह अवश्यमिति ।] च एकस्मिन् एकमेव ज्ञानम् अवश्यं चैतत् अन्यथा   
विकल्पज्ञानम् एकं न किञ्चित् स्यात् क्रमिकशब्दारूषितत्वात् मात्राया अपि   
क्रमिकत्वात् । यदाह   
  
६१)  
  
तस्यादित उदात्तमर्धह्रस्वम् । (पा० व्या० १-२-३२)  
  
इति । तस्मात् स्पन्दान्तरं यावत् न उदितं तावत् एकमेव ज्ञानं । अत [अत   
इति अनेकधर्मपरामर्शत्वेऽपि एकत्वलक्षणात् । यदुक्तम्  
  
तथा तथा परामर्शशक्तिचक्रेश्वरो विभुः ।  
स्थूलैकाशीतिपदजपरामर्शैर्विभाव्यते ॥  
  
तत एव परामर्शो यावत्येव समाप्यते ।  
तावत्तत्पदमुक्तं नो सुप्तिङ्नियमयन्त्रितम् ॥इति ।] एव   
एकाशीतिपदस्मरणसमये विविधधर्मानुप्रवेशमुखेन एक एव असौ   
परमेश्वरविषयो विकल्पः [विकल्पः शुद्धविद्यारूपः ।]   
कालग्रासेन अविकल्पात्मा एव सम्पद्यते इति । एवम् अखिलं कालाध्वानं   
प्राणोदय एव पश्यन् सृष्टिसंहारांश्च विचित्रान् निःसङ्ख्यान् तत्रैव   
आकलयन् आत्मन एव पारमेश्वर्यं प्रत्यभिजानन् मुक्त एव भवति इति ।  
  
संविद्रूपस्यात्मनः प्राणशक्तिं   
पश्यन्रूपं तत्रगं चातिकालम् ।  
साकं सृष्टिस्थेमसंहारचक्रै-  
र्नित्योद्युक्तो भैरवीभावमेति ॥  
  
६२)  
  
[अत्रेयं छाया  
  
सकलप्रकाशरूपसंवेदन-  
स्पन्दतरङ्गकलना तस्य प्राणः ।  
प्राणाभ्यन्तरे परिनिष्ठितं  
सकलं कालप्रसरं परिज्ञाय ॥  
  
यथोल्लसति यथा विनिवर्तते  
पवनशक्तिस्तथैव महेश्वरः ।  
सृष्टिप्रलयं दर्शयित्वा च निमज्जयति  
स आत्मा नित्यचित्तत्त्वसागरः ॥]  
स-अल प्र-आस रू-उ संवे-अण  
फन्दतरङ्गकलण तहु पाणुर ।  
पाणब्भन्तरम्मि परिणिद्व-उ  
स-अल-उ कालपसरु परि-आणु ॥  
  
जह उल्लस-इ जह विण्णिरुज्ज-इ  
पवनसत्ति तह एहु महेसरु ।  
सिट्टिपल-अं दस-इ ज णिमज्ज-इ  
सो अत्ता ण-उ चित्तहसा-अरु ॥  
  
इति श्रीमदभिनवगुप्ताचार्यविरचिते तन्त्रसारे कालाध्वप्रकाशनं नाम   
षष्ठमाह्निकम् ॥६॥  
  
