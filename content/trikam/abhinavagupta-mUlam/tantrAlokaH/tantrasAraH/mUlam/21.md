+++
title = "२१"

+++
अथैकविंशमाह्निकम् ।  
  
एवं समस्तं नित्यं नैमित्तिकं कर्म निरूपितम् । अधुना अस्यैव आगमस्य   
प्रामाण्यम् उच्यते । तत्र संविन्मात्रमये विश्वस्मिन् संविदि च   
विमर्शात्मिकायां विमर्शस्य च शब्दनात्मकतायां सिद्धायां   
सकलजगन्निष्ठवस्तुनः तद्गतस्य च कर्मफलसम्बन्धवैचित्र्यस्य यत्   
विमर्शनं तदेव शास्त्रम् इति परमेश्वरस्वभावाभिन्न एव समस्तः   
शास्त्रसन्दर्भो वस्तुत एकफलप्रापकः एकाधिकार्युद्देशेनैव तत्र तु   
परमेश्वरनियतिशक्तिमहिम्नैव भागे भागे रूढिः लोकानाम् इति । केचित्   
मायोचितभेदपरामर्शात्मनि वेदागमादिशास्त्रे रूढाः अन्ये तथाविध   
एव मोक्षाभिमानेन साङ्ख्यवैष्णवशास्त्रादौ परे तु   
विविक्तशिवस्वभावामर्शनसारे शैवसिद्धान्तादौ अन्ये   
सर्वमयपरमेश्वरतामर्शनसारे मतङ्गादिशास्त्रे [क्:   
मतादिशास्त्रे इति पाठः ।] केचित् तु विरलविरलाः   
  
१९४)  
  
समस्तावच्छेदबन्ध्यस्वातन्त्र्यानन्दपरमार्थसंविन्मयपरमेश्वर##  
-##स्वरूपामर्शनात्मनि श्रीत्रिकशास्त्रक्रमे   
[समस्तोर्ध्ववर्तित्रिकशास्त्रप्ररूढ्यर्थं पूर्वपूर्वोपजीवनं   
यथोर्ध्वस्थित्यर्थं सोपानकल्पनेत्यर्थः । त्यागस्तदाक्रमणपूर्वं   
लङ्घनमनाक्रमणमेव ।] केचित् तु पूर्वपूर्वत्यागक्रमेण   
लङ्गनेन वा इत्येवम् एकफलसिद्धिः एकस्मादेव आगमात् । भेदवादेऽपि   
[भेदवादेऽपि नैयायिकमते ।] समस्तागमानाम् एकेश्वरकार्यत्वेऽपि   
प्रामाण्यं तावत् अवस्थितम् प्रामाण्यनिबन्धनस्य एकदेशसंवादस्य   
अविगीतताया अनिदन्ताप्रवृत्तेश्च तुल्यत्वात् [ग्: प्रवृत्तेः स्वतुल्यस्वादिति   
च पाठः ।] परस्परबाधो विषयभेदात् अकिञ्चित्करः ।   
ब्रह्महननतन्निषेढवत् संस्कारभेदः संस्कारातिशयः   
[संस्कारातिशय इति यदुक्तम्  
  
धर्मार्थकाममोक्षेषु पूर्णापूर्णादिभेदतः ।  
विचित्रेषु फलेष्वेक उपायः शाम्भवागमः ॥  
  
तस्मिन्विषयवैविक्त्याद्विचित्रफलदातरि ।  
चित्रोपायोपदेशोऽपि न विरोधावहो भवेत् ॥ इति ।] तदभावे क्वचित्   
अनधिकृतत्वम् इति समानम् आश्रमभेदवत् [यथोक्तं तन्त्रालोके  
  
यथैकत्रापि वेदादौ तत्तदाश्रमगामिनः ।  
संस्कारान्तरमत्रापि तथा लिङ्गोद्धृतादिके ॥  
  
यथा च तत्र पूर्वस्मिन्नाश्रमे नोत्तराश्रमात् ।  
फलमेति तथा पञ्चरात्रादौ न शिवात्मताम् ॥ इति ।] फलोत्कर्षाच्च   
उत्कर्षः तत्रैव   
  
१९५)  
  
उपनिषद्भागवत् भिन्नकर्तृकत्वेऽपि सर्वसर्वज्ञकृतत्वमत्र   
[यथोक्तं तन्त्रालोके  
  
तेन सर्वज्ञपूर्वत्वमाग्नेणैषा प्रसिद्ध्यति ।  
बहुसर्वज्ञत्वपूर्वत्वे न मानं चास्ति किञ्चन ॥  
  
भोगापवर्गतद्धेतुप्रसिद्धिशतशोभितः ।  
तद्विमर्शस्वभवोसौ भैरवः परमेश्वरः ॥  
  
ततश्चांशांशिकायोगात्सा प्रसिद्धिः परस्परम् ।  
शास्त्रं वाश्रित्य वितता लोकान्संव्यवहारयेत् ॥  
  
तथैवाशैशवात्सर्वे व्यवहारधराजुषः ।  
सन्तः समुपजीवन्ति शैवमेवाद्यमागमम् ॥ इति ।] सम्भाव्यते   
तदुक्ततदतिरिक्तयुक्तार्थयोगात् नित्यत्वेऽपि आगमानां प्रसिद्धिः   
[तस्मात्तस्मात् कर्तुरिति शेषः ।] तावत् अवश्योपगम्या   
अन्वयव्यतिरेकाध्यक्षादीनां [अध्यक्षादीनां प्रत्यक्षादीनामित्यर्थः   
।] तत्प्रामाण्यस्य तन्मूलत्वात् [तन्मूलत्वात्   
प्रसिद्धिमूलत्वादित्यर्थः ।] सत्यं रजतं पश्यामि इति हि   
सौवर्णिकादिपरप्रसिद्ध्यैव [प्रामाण्यमिति शेषः ।]  
  
१९६)  
  
प्रसिद्धिरेव आगमः सा काचित् [चतुर्धा हि शास्त्राणां फलप्रवृत्तिः   
ये चत्वारः पुरुषार्था इति तत्र विषयविभागमाह काचित् इत्यादिना ।]   
दृष्टफला बुभुक्षितो भुङ्क्ते इति बालस्य प्रसिद्धित एव तत्र तत्र   
प्रवृत्तिः नान्वयव्यतिरेकाभ्यां तदा तयोः आभावात् यौवनावस्थायां   
तद्भावोऽपि [तद्भावः अन्वयव्यतिरेकभाव इत्यर्थः ।] अकिञ्चित्करः   
प्रसिद्धिं तु मूलीकृत्य सोऽस्तु [प्रसिद्धिमूलीकरणं विना किञ्चिदपि   
कार्यं न सिद्ध्यति इति अस्तु इत्यभ्युपगमेनोक्तम् ।] कस्मैचित् कार्याय काचित्   
अदृष्टवैदेह्य [पूर्वकाण्डस्यद्वैविध्यं   
दृष्टादृष्टभेदेनोक्तं तत्रान्वीक्षिक्यादिना दृष्टफलत्वं   
कर्ममीमांसाप्रभृति उपनिषद्भागपर्यन्तम् अदृष्टेत्यादि   
कैवल्यफलदा इत्यन्तम् उत्तरकाण्डस्यापि   
दीक्षास्वप्रकाशस्वतन्त्रप्रबोधज्ञानाभ्यां द्वैविध्यमिति दर्शयति   
काचित् इत्यादिना ।] प्रकृतिलयपुरुषकैवल्यफलदा काचित्   
शिवसमानत्वफलदा काचित् ऐक्यपर्यवसायिनी सा [सा दृष्टादृष्टापि   
इत्यर्थः ।] च प्रत्येकम् अनेकविधा इत्येवं बहुतरप्रसिद्धिपूर्णे जगति   
यो यादृशो भविष्यन् [फलेन सम्भत्स्यमान इत्यर्थः ।] स   
तादृशीमेव प्रसिद्धिं बलादेव हृदयपर्यवसायिनीम्  
  
१९७)  
  
अभिमन्यते इति रिक्तस्य [रिक्तस्य जन्तोर्जातस्य कार्याकार्ये अजानतः ।  
विलब्धा तत केनामी सिद्धान्तविषया ग्रहाः ॥  
इत्यन्वयव्यतिरेकवादपक्षः ।] जन्तोः अतिरिक्ता वाचोयुक्तिः तासां   
काञ्चन प्रसिद्धिं प्रमाणीकुर्वता अभ्युपगन्तव्यमेव आगमप्रामाण्यम्   
इति स आगम आश्रयणीयो यत्र उत्कृष्टं फलम् इत्यलमन्येन ।  
  
संवित्प्रकाशपरमार्थतया यथैव  
भात्यामृशत्यपि तथेति विवेचयन्तः ।  
सन्तः समस्तमयचित्प्रतिभाविमर्श-  
सारं समाश्रयत शास्त्रमनुत्तरात्म ॥  
  
जिस्स दढपसिद्धिघडि-ए  
ववहारे सो-इ अस्मि णीसङ्को ।  
तह होहि जहुत्तिण  
पसिद्धिरूढि-ए परमसिवो ॥  
  
निजदृढप्रसिद्धिघटिते  
व्यवहारे लोक अस्ति निःशङ्कः ।  
तदा भवति जनोत्तीर्ण-  
प्रसिद्धिरूढः परमशिवः ॥  
  
इति श्रीमदभिनवगुप्ताचार्यविरचिते तन्त्रसारे आगमप्रामाण्यप्रकाशनं   
नाम एकविंशमाह्निकम् ॥२१॥  
  