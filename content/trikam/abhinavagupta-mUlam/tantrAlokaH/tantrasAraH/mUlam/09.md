+++
title = "०९"

+++
अथ नवममाह्निकम् ।  
  
अथ तत्त्वानां भेदो निरूप्यते ।  
  
स च सप्तधा षडर्धशास्त्र एव परं परमेशेन [ननु त्रिकमते   
नरशक्तिशिवात्मकं विश्वमुक्तं तत् कथं सिद्धान्तदर्शनोचितः   
प्रमातृभेद उक्त इत्याशङ्क्याह परमेशेनेत्यादि । यदुक्तम्  
  
शक्तिमच्छक्तिभेदेन धराद्यं मूलपश्चिमम् ।  
भिद्यते पञ्चदशधा स्वरूपेण सहानरात् ॥  
  
कलान्तं भेदयुग्धीनं रुद्रवत्प्रलयाकलः ।  
तद्वन्मायापि नवधा ज्ञकला सप्तधा पुनः ॥  
  
मन्त्रास्तदीशाः पञ्चान्ये मन्त्रेशपतयस्त्रिधा ।  
शिवो न भिद्यते स्वैकप्रकाशघनचिन्मयः ॥ इति ।] उक्तः । तत्र शिवाः   
मन्त्रमहेशाः मन्त्रेशाः मन्त्राः विज्ञानाकलाः प्रलयाकलाः सकला इति   
सप्त [अयं भावः परमार्थतो हि   
परपरापरापरात्मकशिवशक्तिनरात्मकमेव विश्वं । यत्पुनः   
शक्तिमतां शक्तीनां च सप्तविधत्वमुक्तं तदवान्तरप्रकारप्रायमिति ।  
] शक्तिमन्तः । एषां सप्तैव शक्तयः [शक्तयः इच्छाद्या   
इत्यर्थः तद्भेदात् शक्तिशक्तिमद्भेदादित्यर्थः ।] तद्भेदात्   
पृथिव्यादिप्रधानतत्त्वान्तं चतुर्दशभिर्भेदैः प्रत्येकं स्वं रूपं   
पञ्चदशं । तत्र स्वं रूपं   
  
९३)  
  
प्रमेयतायोग्यं [प्रमेयतायोग्यं जडात्मकमित्यर्थः   
स्वात्मनिष्ठं शक्तिशक्तिमद्भिरसंस्पृष्टं तदुपरक्तत्वे हि   
तद्रूपत्वमेव गण्यते इत्यर्थः । तथा च  
  
परांशो मातृरूपऽत्र प्रमाणांशः परापरः ।  
मेयोऽपरः शक्तिमांश्च शक्तिः स्वं रूपमित्यदः ॥ इत्याद्यन्यत्रोक्तम् ।  
] स्वात्मनिष्ठम् अपराभट्टारिकानुग्रहात् प्रमातृषु उद्रिक्तशक्तिषु   
यत् विश्रान्तिभाजनं तत् तस्यैव शाक्तं रूपं श्रीमत्परापरानुग्रहात् ।   
तच्च सप्तविधं शक्तीनां तावत्त्वात् । शक्तिमद्रूपप्रधाने तु   
प्रमातृवर्गे यत् विश्रान्तं तच्छक्तिमच्छिवरूपं   
श्रीमत्पराभट्टारिकानुग्रहात् तदपि सप्तविधं प्रमातॄणां   
शिवात्प्रभृति सकलान्तानां तावताम् उक्तत्वात् । तत्र शक्तिभेदादेव   
प्रमातॄणां भेदः स च स्फुटीकरणार्थं सकलादिक्रमेण भण्यते   
तत्र सकलस्य विद्याकले [तत्तद्व्यापारभेदात् हि विचित्राः शक्तयः स्युरिति   
सामान्यतो विद्याकल एव शक्तित्वेन गणिते इति ।] शक्तिः तद्विशेषरूपत्वात्   
बुद्धिकर्माक्षशक्तीनां प्रलयाकलस्य तु ते एव निर्विषयत्वात् अस्फुटे   
[प्रसुप्तभुजगाकारत्वादिति भावः । न चैतन्मन्तव्यं यदि   
प्रलयाकलस्य ते अपि न स्फुटे ततः सकलोर्ध्ववर्तित्वं कथमिति यत एते   
मलाधिक्याविर्भावकारणत्वादधःपतनकारण एवेति सकल एव सर्वाधः ।  
] । विज्ञानाकलस्य ते एव   
  
९४)  
  
विगलत्कल्पे तत्संस्कारसचिवा प्रबुद्ध्यमाना शुद्धविद्या मन्त्रस्य ।   
तत्संस्कारहीना सैव प्रबुद्धा मन्त्रेशस्य । सैव इच्छाशक्तिरूपतां   
स्वातन्त्र्यस्वभावां जिघृक्षन्ती मन्त्रमहेश्वरस्य । इच्छात्मिका   
स्फुटस्वातन्त्र्यात्मिका शिवस्य इति शक्तिभेदाः   
[ज्ञानकर्मेन्द्रियावान्तरभेदात्मना शक्तीनां सम्भवः वस्तुतस्तु   
एक एवासौ धर्मः समवायाख्यः । यदुक्तम्   
  
एक एवास्य धर्मोऽसौ सर्वाक्षेपेण वर्तते ।  
तेन स्वातन्त्र्यशक्त्यैव युक्तं तत्राञ्जसो विधिः ॥ इति ।] सप्त मुख्याः ।   
तदुपरागकृतश्च शक्तिमत्सु प्रमातृषु भेदः करणभेदस्य   
कर्तृभेदपर्यवसानात् शक्तेरेव च अव्यतिरिक्तायाः करणीकर्तुं शक्यत्वात्   
न अन्यस्य अनवस्थाद्यापत्तेः [यदुक्तम् ।  
  
तस्मात् स्वातन्त्र्ययोगेन कर्ता स्वं भेदयन् वपुः ।  
कर्मांशस्पर्शिनं स्वांशं करणीकुरुते स्वयम् ॥  
  
इति कर्तुर्विभिन्नं चेत् करणमिष्यते तत् करणमेव कुतो भवेत् अपि तु   
प्रेरणक्रियाविषयत्वात् कर्मैवेत्यर्थः । न च अकरणिका क्रिया भवेदिति   
करणान्तरमन्वेप्यं तच्च भिन्नत्वात्प्रेर्यमेवेति   
तत्रान्यत्करणमित्यनवस्था ।] । वस्तुतः पुनरेक एव   
चित्स्वातन्त्र्यानन्दविश्रान्तः प्रमाता तत्र पृथिवी स्वरूपमात्रविश्रान्ता   
यदा वेद्यते तदा स्वरूपम् अस्याः   
  
९५)  
  
केवलं भाति चैत्रचक्षुर्दृष्टं [चैत्रचक्षुर्दृष्टं पश्यामीत्यत्र   
प्रथायां किं नीलमात्रं प्रथते किमुत चैत्रवेद्यताविशिष्टं नीलमिति ।   
तत्राद्ये नीलं वेद्मि चैत्रवेद्यं नीलं वेद्मि इत्यनयोः प्रतीत्योरविशेषः   
स्यात् न चैवमनुभवविरोधात् द्वितीये तु चैत्रवेद्यता नीलस्य किं स्वगता   
विशेषणम् उत प्रमातृगता । न तावत् प्रमातृगता   
व्यधिकरणयोर्भिन्नकक्ष्यत्वेन विशेषणविशेष्यभावायोगात् स्वगतत्वे तु   
सिद्धं वेद्यता भावस्य निजम् वपुरिति ।] चैत्रविदितं जानामीति तत्र   
सकलशक्तिकृतं सकलशक्तिमद्रूपकृतं स्वरूपान्तरं भात्येव एवं   
शिवान्तमपि वाच्यं शिवशक्तिनिष्ठं शिवस्वभावविश्रान्तं च विश्वं   
जानामि इति प्रत्ययस्य विलक्षणस्य भावात् । ननु भावस्य चेत् वेद्यता स्वं   
वपुः तत्सर्वान्प्रति वेद्यत्वं वेद्यत्वमपि वेद्यम् इत्यनवस्थां [ननु   
ज्ञानं नाम क्रिया सा च फलानुमेया फलं च प्रकटताख्यं   
विषयधर्मः सैव च वेद्यतेति कौमारिलमतमाशङ्क्य प्रतिक्षिपति । अयं   
भावः भावस्य यथा नीलत्वादयो धर्माः सर्वान्प्रति अविशिष्टाः तथा   
वेद्यत्वाख्यो धर्मः स्यादित्यत्यन्ताद्यभावः प्रसज्येत् सर्वे च सर्वज्ञाः   
स्युरिति । अथ च योऽयं वेद्यत्वधर्म उक्तः स किं वेद्योऽवेद्यो वा अवेद्यश्चेत्   
संविदस्पर्शत्वात् नास्ति वेद्यो यदि भवेत् तदनवस्था स्यात् येन   
कस्यचिदप्यर्थस्य वेद्यता न घटेतेति मूर्च्छितप्रायं विश्वं पर्यवस्येत् ।  
] तया च जगतोऽन्धसुप्तत्वं सुप्रकाशमेव तया च वेद्यत्वावेद्यत्वे   
विरुद्धधर्मयोग [ननु भावे ता त्वौ भावः सत्ता सा च द्विधा   
स्वरूपसत्ता समवायिनी च तथा च स्वरूपवेद्यता तथा स्वप्रकाशं च   
तस्मात् स्वरूपस्यैव वेद्यत्वं वेदकत्वं च विरुद्धधर्माध्यासः ।]   
इति   
  
९६)  
  
दोषः ? अत्र उच्यते न तत् स्वं वपुः स्वरूपस्य पृथगुक्तत्वात् किं तर्हि   
तत् प्रमातृशक्तौ प्रमातरि च यत् विश्रान्तिभाजनं यत् रूपं तत् खलु तत्   
तत् स्वप्रकाशमेव [ननु यदि नाम प्रकाशविश्रान्तिसतत्त्वैव वेद्यता   
तत्कतमस्या भावधर्मत्वम् ? इति चेत् सत्यं यथा स्वातन्त्र्यात् शिवेन   
भेदोऽवभास्यते तथैव वेद्यताधर्म इति । यदुक्तं  
  
यथा च शिवनाथेन स्वातन्त्र्याद्भास्यते भिदा ।  
नीलादिवत्तथैवायं वेद्यताधर्म उच्यते ॥ इति ।] तत् प्रकाशते न तु   
किञ्चिदपि प्रति इति सर्वज्ञत्वम् अनवस्थाविरुद्धधर्मयोगश्च इति   
दूरापास्तम् [स्वयं प्रकाशते न तु प्रकाश्यत इति विरुद्धधर्मयोगः   
स्वप्रकाशमेव तत् प्रकाशते न तु कञ्चिदपि प्रतीति अस्मत्पक्षे   
स्वप्रकाशात्मा शिव एवास्तीति सर्वार्थस्यैवाभावात् अन्यं प्रति चकास्तीति   
वचनं विरुध्यते इति सर्वज्ञत्वस्यापि निरासः स्वयमेव प्रकाशते न तु   
स्वापेक्षया कर्मभावमपि लभते अतो न वेद्यता भिन्ना भवितुमर्हतीति   
अनवस्थानिरासः ।] । अनन्तप्रमातृसंवेद्यमपि एकमेव [न तु   
भिन्नं भिन्नमिति भावः ।] तत् तस्य रूपं   
[शक्तिशक्तिमद्रूपकृतमिति ।] तावति तेषामेकाभासरूपत्वात् इति न   
प्रमात्रन्तरसंवेदनानुमानविघ्नः कश्चित् तच्च तस्य रूपं सत्यम्   
अर्थक्रियाकारित्वात् तथैव   
  
९७)  
  
परदृश्यमानां +++([क्: परिदृश्यमानामिति पाठः ।])+++ कान्तां   
दृष्ट्वा तस्यै समीर्ष्यति [अन्यदृश्यत्वं कान्तागतो धर्मश्चेन्न   
तदा पत्युरीर्ष्या कस्मात् स्यादिति भावः ।] शिवस्वभावं   
विश्रान्तिकुम्भं पश्यन् समाविशति समस्तानन्तप्रमातृविश्रान्तं वस्तु   
पश्यन् पूर्णीभवति नर्तकीप्रेक्षणवत् [मल्लनटप्रेक्षादौ इयदेव   
पूर्णं रूपं यत् विगलितवेद्यान्तरतया तत्रैवानन्याकाङ्क्षतया   
विमर्शनम् ।] तस्यैव नीलस्य तद्रूपं प्रमातरि यत् विश्रान्तं तथैव   
स्वप्रकाशस्य विमर्श्योदयात् इति पञ्चदशात्मकत्वं पृथिव्याः   
प्रभृति प्रधानतत्त्वपर्यन्तम् । तावत्युद्रिक्तरागादिकञ्चुकस्य सकलस्य   
प्रमातृत्वात् [यद्यपि सकले देहाद्यात्मनो वेद्यस्यैव प्राधान्यं   
तथापि ज्ञानक्रियोत्तेजककलाविद्यादिकञ्चुकोद्रेकादस्त्येव प्रमातृत्वमिति   
भावः ।] सकलस्यापि [ननु वेद्यांशप्राधान्यात् धरादिवत्   
सकलस्यापि पाञ्चदश्यमेव न्याय्यमिति तत्कथमुक्तं प्रधानतत्त्वान्तमिति   
तदाशङ्क्याह सकलस्यापीति । तन्त्रालोके च   
  
पाञ्चदश्यं धराद्यन्तर्निविष्टे सकलेऽपि च ।  
सकलान्तरमस्त्येव प्रमेयेऽत्रापि मातृ हि ॥ इति ।] एवं पाञ्चदश्यं   
तस्यापि तावद्वेद्यत्वात् । वितत्य चैतत् निर्णीतं तन्त्रालोके ।  
  
९८)  
  
पुंसः प्रभृति [तदुक्तं श्रीतन्त्रालोके  
  
यदा तु मेयता पुंसः कलान्तस्य प्रकल्प्यते ।  
तदुद्भूतः कञ्चुकांशो मेयो नास्य प्रमातृता ।  
अतः सकलसञ्ज्ञस्य प्रमातृत्वं न विद्यते ॥ इति ।] कलातत्त्वान्तं   
त्रयोदशधा सकलस्य तत्र प्रमातृतायोगेन तच्छक्तिशक्तिमदात्मनो   
भेदद्वयस्य प्रत्यस्तमयात् तथा च सकलस्य स्वरूपत्वमेव केवलं   
प्रलयाकलस्य स्वरूपत्वे पञ्चानां प्रमातृत्वे एकादश भेदाः ।   
विज्ञानाकलस्य स्वरूपत्वे चतुर्णां प्रमातृत्वे नव भेदाः । मन्त्रस्य   
स्वरूपत्वे त्रयाणां प्रमातृत्वे सप्त । मन्त्रेशस्य स्वरूपत्वे द्वयोः   
प्रमातृत्वे पञ्च । मन्त्रमहेशस्य स्वरूपत्वे भगवत एकस्यैव   
प्रमातृत्वे शक्तिशक्तिमद्भेदात् त्रयः । शिवस्य तु   
प्रकाशैकचित्स्वातन्त्र्यनिर्भरस्य न कोऽपि भेदः परिपूर्णत्वात् । एवम् अयं   
तत्त्वभेद एव परमेश्वरानुत्तरनयैकाख्ये निरूपितः   
भुवनभेदवैचित्र्यं [तदुक्तम्  
  
तत एव विचित्रोऽयं भुवनादिविधिः स्मृतः ।  
  
इति । तथ  
  
एवं भुवनमालापि भिन्ना भेदैरिमैः स्फुटम् । इति ।]  
  
९९)  
  
करोति नरकस्वर्गरुद्रभुवनानां पार्थिवत्वे [यथोक्तम्  
  
पार्थिवत्वेऽपि नो साम्यं रुद्रवैष्णवलोकयोः ।  
का कथान्यत्र तु भवेद्भोगे वापि स्वरूपके ॥  
  
इति अन्यत्रेति पार्थिवाद्यात्मनि भुवनादावित्यर्थः ।] समानेऽपि दूरतरस्य   
स्वभावभेदस्य उक्तत्वात् । अत्र च परस्परं भेदकलनया   
अवान्तरभेदज्ञानकुतूहली [यथा हि अवान्तरभेदज्ञानं सर्वस्य   
सर्वात्मकत्वात् सकलेऽपि तत्त्वतो लयाकलादिशक्तिसम्भवोऽस्त्येव तस्मात्   
समानामेव सकलादिप्रमातृशक्तीनां सप्तभिरेव गुणने   
एकोनपञ्चाशद्रूपसम्भवः सम्भव एवात्र प्रमाणं तेन   
तथालक्षणेऽपि न दोष इति मन्तव्यम् । यथोक्तं तन्त्रालोके  
  
स स्वस्फुटोऽस्तु भेदांशं दातुं तावत्प्रभूभवेत् ।  
  
इति । एवं शक्तिमद्भेदोऽपि अङ्गीकर्तव्यः एषामप्यन्योन्यं भेदने   
एकोत्तरचतुर्विंशतिशतप्रकारा भवन्ति तथान्यथापि वैचित्र्यं सामान्यस्य   
विशेषान्यथाभावित्वात् चक्षुरादिशक्तीनामन्त्रोद्भवतिरोभावाभ्यां   
भेदानन्त्यं स्फुटमेव न चैतन्मन्तव्यम् अलमत्र वेद्यभेदेन   
यतश्चक्षुरादिशक्तीनामेवादिर्भावतिरोभावाविति ? आवेश निमज्जन   
विकास विघूर्णनात्मा अस्त्येव विशेषः आवेशस्तन्मयीभावः   
निमज्जनमासङ्गात्मा तदन्तः प्रवेशः विकासस्तदौन्मुख्येन प्रसरणम्   
विघूर्णनं तदौन्मुख्येनोच्छलनात्मकं स्पन्दनम् अनुद्भूतशक्तिकस्य   
हि दृष्टमप्यद्र्ष्टमिव उद्रिक्तशक्तेः पुनरासज्य विषयं पश्यतः   
परश्चमत्कारातिशयो भवेदिति चार्थक्रियाकृत एव भेद इत्यर्थः ।]   
तन्त्रालोकमेव अवधारयेत् । एवम् एकैकघटाद्यनुसारेणापि   
पृथिव्यादीनां तत्त्वानां   
  
१००)  
  
भेदो निरूपितः [एवमेकघटाख्यदशायाम् अनेकदशावति तत्त्वे पुनः   
कियन्तो भेदा इति को नाम वक्तुं शक्नुयादित्याशयः । उक्तं चान्यत्र   
  
एवमेतद्धरादीनां तत्त्वानां यावती दशा ।  
काचिदस्ति घटाख्यापि तत्र सन्दर्शिता भिदा ॥  
  
अत्रापि वेद्यता नाम तादात्म्यं वेदकैः सह ।  
ततः सकलवेद्योऽसौ घटः सकल एव हि ॥  
  
यावच्छिवैकवेद्योऽसौ शिव एवावभासते ।  
तावदेकशरीरोऽसौ बोधो भात्येव यावता ॥  
  
इति । तथैव  
  
यावन्न वेदका एते तावद्वेद्याः कथं प्रिये ।  
  
इत्युक्तनीत्या एतद्बोध्यम् । किञ्चिद्भेदसहिष्णुरभेदस्तादात्म्यम् ।] ।   
अधुना समस्तं पृथिवीतत्त्वं प्रमातृप्रमेयरूपम् उद्दिश्य निरूप्यते   
यो धरातत्त्वाभेदेन [तत्र प्रमातृसप्तकं तावद्दर्शयति यो   
धरातत्त्वाभेदेन इत्यादिना । ननु शिवो नाम निखिलतत्त्वबृंहणात्   
ब्रह्मेत्युच्यते तत्कथं नैयत्येन व्यवतिष्ठते इत्याशङ्क्याह यथेत्यादि ।  
] प्रकाशः स शिवः । यथा श्रुतिः पृथिव्येवेदं ब्रह्म इति ।   
धरातत्त्वसिद्धिप्रदान् प्रेरयति स धरामन्त्रमहेश्वरः प्रेर्यो   
धरामन्त्रेशः तस्यैवाभिमानिकविग्रहतात्मको वाचको मन्त्रः   
साङ्ख्यादिपाशवविद्योत्तीर्णशिवविद्याक्रमेण   
अभ्यस्तपार्थिवयोगोऽप्राप्तध्रुवपदः [भावनानिष्पत्तिमप्राप्य अन्तरा   
विलयादप्राप्तध्रुवपद इत्यर्थः ।] धराविज्ञानाकलः ।   
पाशवविद्याक्रमेण अभ्यस्तपार्थिवयोगः कल्पान्ते मरणे वा धरा-  
  
१०१)  
  
प्रलयकेवलः [धरायाः प्रलयः न तु जलादेः अधरतत्त्वनाशे हि   
ऊर्ध्वतत्त्वावेशात् योगिनः तथा च दृष्टान्तयति सौषुप्ते हि इत्यादिना   
जलतत्त्वाविष्टस्य हि स्वप्नसृष्टिर्जलधितरणादिमयी अस्ति । नियतपूर्वभावि   
सौषुप्तं स्वप्नस्य कारणम् ।] । सौषुप्ते हि तत्त्वावेशवशादेव चित्रस्य   
स्वप्न उदयः स्यात् गृहीतधराभिमानस्तु धरासकलः । अत्रापि   
शक्त्युद्रेकन्यग्भावाभ्यां [शक्तिसप्तकं च   
स्तम्भस्र्ष्ट्यादिव्यापारमयं यथान्यत्र  
  
अस्यैव सप्तकस्य स्वस्वव्यापारप्रकल्पने ।  
प्रक्षोभो यस्तदेवोक्तं शक्तीनां सप्तकं स्फुटम् ॥  
  
इति । अत्र विशेषो यथा   
  
तत्रैव धरणीनाम्नि भिन्नाभासिनि या पृथक् ।  
स्तम्भादिकावलोक्येत शिवशक्तिरसौ भुवि ॥  
  
अत्रैव सृष्टिविलयस्थित्यनुग्रहसंहृतीः ।  
सकलादिशिवान्तेयं विधत्ते विविधस्थितिः ॥  
  
सेह मन्त्रमहेशानशक्तिस्तत्त्वाधिकारिणी ।  
तत्तत्त्वमन्त्रवृन्देषु हठादेव हि पुद्गलान् ।  
या प्रेरयति माहेशी शक्तिः सा बोधभूमिगा ॥  
  
यया बुध्येत भूतत्त्वसद्भावं पीतलादिकम् ।  
त्रायते तद्विपक्षाच्च मन्त्रशक्तिरसौ मता ॥  
  
तत्तत्त्वभोगाभोगे या सम्यगौन्मुख्यदायिनी ।  
तावन्मात्रमलावस्था शक्तिर्वैज्ञानकेवली ॥  
  
प्रबुद्धस्फारतत्तत्त्वतत्तत्कर्माभिमुख्यतः ।  
तद्भोगोन्मुखता शक्तिः प्रलयाकलगामिनी ॥  
  
मायाकर्ममलव्यक्तिसमावेशे तु या स्थितिः ।  
बाह्यान्तरेन्द्रियकृता नानावस्थानुयायिनी ।  
भोगसाधनशक्तिः सा सकलाणुसमाश्रया ॥ इति ।]  
  
१०२)  
  
चतुर्दशत्वम् इति प्रमातृतापन्नस्य धरातत्त्वस्य भेदाः स्वरूपं तु   
शुद्धं प्रमेयम् [वेद्यतायाः प्राधान्यात् नरात्मकमित्यर्थः ।   
यथोक्तम्  
  
यत्तु ग्रहीतृतारूपसंवित्स्पर्शविवर्जितम् ।  
शुद्धं जडं तत्स्वरूपमित्थं विश्वं त्रिकात्मकम् ॥ इति ।] इति एवम्   
अपरत्रापि [जलादावित्यर्थः ।] । अथ एकस्मिन् प्रमातरि   
प्राणप्रतिष्ठिततया [सर्व एवायमध्वा प्राणस्य इत्युक्तयुक्त्या   
प्रमातुः प्राणे प्रतिष्ठा ।] भेदनिरूपणम् [भेदः   
पाञ्चदश्यादिः ।] इह नीलं गृह्णतः प्राणः तुटिषोडशकात्मा   
[सपादाङ्गुलद्वयं तुटिः प्राणचारस्य इति बोध्यम् ।]   
वेद्यावेशपर्यन्तम् उदेति तत्र आद्या तुटिरविभागैकरूपा द्वितीया   
ग्राहकोल्लासरूपा अन्त्या तु ग्राह्याभिन्ना तन्मयी [तन्मयी ग्राह्यमयी ।  
] उपान्त्या तु स्फुटीभूतग्राहकरूपा मध्ये तु यत् तुटिद्वादशकं   
तन्मध्यात् आद्यं षट्कं निर्विकल्पस्वभावं विकल्पाच्छादकं षट्त्वं   
च अस्य स्वरूपेण एका तुटिः आच्छादनीये च विकल्पे पञ्चरूपत्वम् उन्मिमिषा   
उन्मिषत्ता सा च इयं स्फुटक्रियारूपत्वात् तुटिद्वयात्मिका स्पन्दनस्य   
एकक्षणरूपत्वाभावात्   
  
१०३)  
  
उन्मिषितता स्वकार्यकर्तृत्वं च इत्येवमाच्छादनीयविकल्पपाञ्चविध्यात्   
स्वरूपाच्च षट् क्षणा निर्विकल्पकाः ततोऽपि निर्विकल्पस्य ध्वंसमानता   
ध्वंसो विकल्पस्य उन्मिमिषा उन्मिषत्ता तुटिद्वयात्मिका उन्मिषितता च इति षट्   
तुटयः । स्वकार्यकर्तृता तु ग्राहकरूपता इति उक्तं न सा भूयो गण्यते   
इत्येवं [नीलशब्दोपलक्षिता पृथिवी प्राणगा व्याख्यातेति इति   
शब्दार्थः ।] विवेकधना गुरूपदेशानुशीलिनः सर्वत्र [सर्वत्र   
प्रधानतत्त्वपर्यन्तमित्यर्थः ।] पाञ्चदश्यं प्रविभागेन विविञ्चते   
। विकल्पन्यूनत्वे [त्रायोदश्यादावित्यर्थः । विकल्पस्य   
स्वरूपन्यूनतापक्षे निक्षेपात् तुटेर्न्यूनता प्रमातृत्वेनास्याशैथिल्यं न   
तु स्वरूपविप्रलोप एव षट्त्रिंशदङ्गुलात्मनि प्राणचारे   
तावत्तुटिसङ्ख्याकत्वस्यानपहानेः ।] तु तुटिन्यूनता   
सुखादिसंवित्ताविव [न्यूनतायां फलं किमित्याह सुखेत्यादि यथोक्तम्  
  
यथा हि चिरदुःखार्तः पश्चादात्तसुखस्थितिः ।  
विस्मरत्येव तद्दुःखं सुखविश्रान्तिवर्त्मना ॥  
  
तथा गतविकल्पेऽपि रूढाः संवेदने जनाः ।  
विकल्पविश्रान्तिबलात्तां सत्तां नाभिमन्वते ॥ इति ।] यावत् अविकल्पतैव ।   
लोकास्तु विकल्पविश्रान्त्या ताम् अहन्तामयीम्   
अहन्ताच्छादितेदम्भावविकल्पप्रसरां   
  
१०४)  
  
निर्विकल्पां विमर्शभुवम् अप्रकाशितामिव मन्यन्ते दुःखावस्थां   
सुखविश्रान्ता इव विकल्पनिर्ह्रासेन तु सा प्रकाशत एव इति इयम् असौ   
सम्बन्धे ग्राह्यग्राहकयोः सावधानता [ग्राह्यग्राहकयोर्यत उदयो   
यत्र वा विश्रान्तिस्तत्रावहितत्वं येन सर्वेप्सितफलसम्पत्तिः । यथोक्तम्  
  
ग्राह्यग्राहकसंवित्तिः सामान्या सर्वदेहिनाम् ।  
योगिनां तु विशेषोऽयं सम्बन्धे सावधानता ॥ इति ।] इति   
अभिनवगुप्तगुरवः । एवं च पाञ्चदश्ये स्थिते यावत् स्फुटेदन्तात्मनो   
भेदस्य न्यूनता तावत् द्वयं द्वयं ह्रसति यावत् द्वितुटिकः शिवावेशः   
[अन्त्योपान्त्यात्मतुटिद्वयस्य स्वरूपपक्षे निक्षेपात् ।] तत्र आद्या   
तुटिः सर्वतः पूर्णा द्वितीया सर्वज्ञानकरणाविष्टाभ्यस्यमाना   
सर्वज्ञत्वसर्वकर्तृत्वाय कल्पते न तु आद्या [सर्वसाम्यादिति भावः ।  
] । यदाह श्रीकल्लटः तुटिपात [तुटिपाते   
सर्वज्ञत्वसर्वकर्तृत्वलाभ इति हि सूत्रम् आद्यायास्तुटेः पातोऽपचयो ह्रासो   
द्वितीया तुटिरिति यावत् ।] इति अत्र पातशब्दं सैव भगवती श्रीमत्काली   
मातृसद्भावो भैरवः   
  
१०५)  
  
प्रतिभा इत्यलं रहस्यारहस्यनेन [रहस्यस्य अरहस्यनेन   
प्रकटीकरणेनेत्यर्थः ।] । एवं मप्रमहेशतुटेः [एवं   
द्वितीयस्यां तुटौ सर्वज्ञत्वादिसिद्धिरुक्ता तद्वत्तृतीयादिषु स्यान्न   
वेत्याशङ्क्याह एवं मन्त्रमहेश इत्यादि तदुक्तम्  
  
तासु सन्दधतश्चित्तमवधानैकलक्षणम् ।  
तत्तत्सिद्धिसमावेशः स्वयमेवोपजायते ॥ इति ।] प्रभृति तत्तदभ्यासात्   
तत्तत्सिद्धिः [तास्ताः सिद्धयश्च श्रीपूर्वशास्त्रादौ   
धारणापटलाद्युक्ता देहगुरुत्वादयः ।] । अथात्रैव   
[पाञ्चदश्यादिक्रमात्मतया निर्दिष्टे तत्त्वाद्यध्वनि ।]   
जाग्रदाद्यवस्था निरूप्यन्ते तत्र वेद्यस्य [स्वरूपत्वेन निर्दिष्टस्य ।]   
तद्विषयायाश्च संविदो [तत्तत्प्रमातृत्वेनोक्तायाः ।] यत् वैचित्र्यम्   
अन्योन्यापेक्षं सत् सा अवस्था न वेद्यस्य केवलस्य न चापि केवलायाः   
संविदो न चापि पृथक् पृथक् द्वे । तत्र यदाधिष्ठेयतया बहीरूपतया   
भानं तदा जाग्रदवस्था मेये मातरि माने च । यदा तु तत्रैव   
अधिष्ठानरूपतया [प्रमाणात्मतयेत्यर्थः ।] भानं सङ्कल्पः   
तदा स्वप्नावस्था । यदा तु   
  
१०६)  
  
तत्रैव अधिष्ठातृरूपतया [प्रमात्रैकात्म्येनेत्यर्थः ।]   
बीजात्मतयैव [सम्भाव्यमानभाविकार्यसम्बन्धात् विश्वस्य बीजं   
कारणं तदात्मतयेत्यर्थः ।] भानं तदा सुषुप्तावस्था । इमा   
[ननु मेयं माता मानमधिष्ठेयमित्युक्तं तत्कथं माता सन्   
मेयतां गच्छेदित्याह इमा एव इति ।] एव तिस्रः   
प्रमेयप्रमाणप्रमात्रवस्थाः प्रत्येकं जाग्रदादिभेदात् चतुर्विधा उक्ताः   
। यदा तु तस्मिन्नेव प्रमातृविश्रान्तिगते प्रमातुः पूर्णतौन्मुख्यात्   
तद्द्वारेण पूर्णतोन्मुखतया भानं तदा तुर्यावस्था सा [ननु   
मेयादित्रयसाध्या प्रमाणफलरूपा मितिः अतो मेयादयोऽस्या जीवितमिति चेत्   
मैवमित्याह सा च इत्यादिना ।] च रूपं दृशाहमित्येवं विधम्   
अंशत्रयम् उत्तीर्य पश्यामीति अनुपायिका   
[अनुपयुज्यमानानुपपद्यमानोपायेत्यर्थः ।] प्रमातृता   
स्वातन्त्र्यसारा नैकट्यमध्यत्वदूरत्वैः   
प्रमातृप्रमाणप्रमेयताभिषेकं ददती तदवस्थात्रयानुग्राहकत्वात्   
त्रिभेदा । एतदेव अवस्थाचतुष्टयं पिण्डस्थपद- [पिण्डे शरीरे   
तिष्ठतीति पिण्डस्थं सर्वाध्वनः पदं स्थानं प्राणः अथ च पद्यते   
ज्ञायतेऽनेनेति पदम् सङ्कल्पः तत्र प्राणसङ्कल्पयोस्तिष्ठतीति पदस्थम्   
रूपयति तत्तदर्थजातं स्वात्मसात्कारेण रूपवत् करोतीति रूपं प्रमाता   
तदैकात्म्यं रूपस्थम् रूपं मितमपि प्रमातारमतिक्रान्तत्वात्   
रूपातीतमुच्यते ।]  
  
१०७)  
  
स्थरूपस्थरूपातीतशब्दैर्योगिनो व्यवहरन्ति प्रसङ्ख्यानधनास्तु   
सर्वतोभद्रं व्याप्तिः महाव्याप्तिः प्रचय [विश्वस्य करामककवत्   
प्रचिततया दर्शनात् प्रचयः ।] इति शब्दैः । अन्वर्थं चात्र दर्शितं   
तन्त्रालोके श्लोकवार्तिके च । यच्च सर्वान्तर्भूतं पूर्णरूपं तत् तुर्यातीतं   
सर्वातीतं महाप्रचयं च निरूपयन्ति । किं च यस्य यद्यदा रूपं स्फुटं   
स्थिरम् अनुबन्धि तत् जाग्रत् तस्यैव तद्विपर्ययः स्वप्नः यः लयाकलस्य   
भोगः सर्वावेदनं सुषुप्तं यो विज्ञानाकलस्य भोगः   
भोग्याभिन्नीकरणं तुर्यं मन्त्रादीनां स भोगः भावानां   
शिवाभेदस्तुर्यातीतं सर्वातीतम् । तत्र स्वरूपसकलौ १ प्रलयाकलः २   
विज्ञानाकलः ३ मन्त्रतदीशतन्महेशवर्गः ४ शिवः ५ इति पञ्चदशभेदे   
पञ्च अवस्थाः । स्वरूपं प्रलयाकल इत्यादिक्रमेण त्रयोदशभेदे   
स्वरूपं विज्ञानाकलशक्तिः विज्ञानाकल इत्येकादशभेदे स्वरूपं   
मन्त्राः तदीशाः महेशाः शिवः इति नवभेदे स्वरूपं मन्त्रेशाः   
महेशः शक्तिः शिव इति सप्तभेदे स्वरूपं महेशशक्तिः महेशः   
शक्तिः   
  
१०८)  
  
शिव इति पञ्चभेदे स्वरूपं क्रियाशक्तिः ज्ञानशक्तिः इच्छाशक्तिः शिव   
इति त्रिभेदे अभिन्नेऽपि शिवतत्त्वे क्रियाज्ञानेछानन्दचिद्रूपकॢप्त्या   
प्रसङ्ख्यानयोगधनाः पञ्चपदत्वम् आहुः ॥  
  
भूम्यादौ तत्त्वजाले न हि भवति वपुस्तादृशं यत्प्रमातुः   
संविद्विश्रान्तिवन्ध्यं स्फुरति स बहुधा मातृभावोऽस्य यस्मात् ।  
तेनास्मिन्वेद्यजाले क्रमगतकलनां निर्विकल्पामहन्ता-  
स्वातन्त्र्यामर्शसारां भुवमधिवसत प्राप्नुत स्वात्मसत्ताम् ॥  
  
पहिण उभाहरभावकलपुणु-अब्भन्तरि एह  
सच्चिवपसम इपुणुज-अल इब्भिहिनिद्दकलेह ।  
संवे-अण प-अरूढ इ-उभावकला-उसमग्गु  
भरि-अद्दसुस्सुहुपुणुभरि-उ ॥१॥  
  
तुरि-आणन्तरलग्गु  
घडुबोहिणहं-उजो-असि-एह ।  
वितत्त समत्थपुरणकमेण  
कमेणलिहालमिसाणमिपञ्चावतु ॥२॥  
  
इति श्रीमदभिनवगुप्ताचार्यविरचिते तन्त्रसारे तत्त्वभेदप्रकाशनं नाम   
नवममाह्निकम् ॥९॥  
  