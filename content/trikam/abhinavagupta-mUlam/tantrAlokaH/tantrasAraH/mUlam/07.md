+++
title = "०७ देशाध्व-प्रकाशनम्"
unicode_script = "devanagari"
+++

०७
अथ सप्तममाह्निकम् ।

अथ देशाध्वा ।

तत्र [प्राच्यभागे कालाध्वा उत्तरे तु देशाध्वा इति कालाध्वानमुक्त्वा   
देशाध्वानं वक्तुमुपक्रमते तत्रेति ।] समस्त एव अयं   
मूर्तिवैचित्र्याभासनशक्तिजो [पदार्थस्य स्वं रूपं मूर्तिः ।]   
देशाध्वा संविदि विश्रान्तः तद्द्वारेण [संविद्द्वारेण तत्सृष्टे   
शून्यादावध्वा स्थितः । यदुक्तम्

अध्वा समस्त एवायं चिन्मात्रे संव्यवस्थितः ।  
यत्तत्र नहि विश्रान्तं तन्त्रभःकुसुमायते ॥  
इति ।] शून्ये बुद्धौ प्राणे नाडीचक्रानुचक्रेषु बहिः शरीरे   
यावल्लिङ्गस्थण्डिलप्रतिमादौ समस्तोऽध्वा परिनिष्ठितः तं समस्तम्   
अध्वानं [यदुक्तम्

पृथिवी कठिनत्वेन द्रव्यत्वेऽम्भः प्रकीर्तितम् ।  
इत्यादि नीत्या समस्तोऽध्वा देहलीन इति ।] देहे विलाप्य देहं च प्राणे तं   
धियि तां शून्ये तत्संवेदने निर्भरपरिपूर्णसंवित् सम्पद्यते   
षड्त्रिंशत्तत्त्वस्वरूपज्ञः तदुत्तीर्णां संविदं परमशिवरूपां   
पश्यन् विश्वमयीमपि संवेदयेत अपरथा वेद्यभागमेव कञ्चित् परत्वेन   
गृह्णीयात् मायागर्भाधिकारिणं विष्णुब्रह्मादिकं वा तस्मात् अवश्यं   
प्रक्रियाज्ञानपरेण भवितव्यम् । तदुक्तं

न प्रक्रियापरं ज्ञानम् ॥ ।

इति । तत्र पृथिवीतत्त्वं शतकोटिप्रविस्तीर्णं ब्रह्माण्डगोलकरूपम्   
[ब्रह्मणः सम्बन्धि अण्डं वस्तुपिण्डोऽण्डमुच्यते इति निरुक्तस्थित्या   
वस्तूनां तन्वक्षादीनां पिण्डः समूहोऽण्डं तदेव गोलकं च ।

प्रथमं काञ्चनं प्रोक्तं रौक्मं चैव द्वितीयकम् ।  
ताम्रं च लोहजं चैव क्रमादेव व्यवस्थितम् ॥

इत्येवमादीन्यण्डानि ।] । तस्य अन्तः कालाग्निर्नरकाः पातालानि पृथिवी   
स्वर्गो यावद्ब्रह्मलोक इति । ब्रह्माण्डबाह्ये रुद्राणां शतं । न च   
ब्रह्माण्डानां सङ्ख्या विद्यते । ततो धरातत्त्वात् दशगुणं जलतत्त्वं ।   
तत उत्तरोत्तरं दशगुणम् अहङ्कारान्तं । तद्यथा जलं तेजो वायुर्नभः   
तन्मात्रपञ्चकाक्षैकादशगर्भोऽहङ्कारश्चेति । अहङ्कारात् शतगुणं   
बुद्धितत्त्वं [यदुक्तं

आकाशावरणादूर्ध्वमहङ्कारादधः पुनः ।  
तन्मात्रादिमनोन्तानां पुराणि शिवशासने ॥ इति ।] ततः सहस्रधा

६५)

प्रकृतितत्त्वं एतावत्प्रकृत्यण्डम् । तच्च ब्रह्माण्डवत् असङ्ख्यम् ।   
प्रकृतितत्त्वात् पुरुषतत्त्वं च दशसहस्रधा । पुरुषात् नियतिः लक्षधा ।   
नियतेरुत्तरोत्तरं दशलक्षधा कलातत्त्वान्तम् । तद्यथा नियतिः रागः   
अशुद्धविद्या कालः कला चेति । कलातत्त्वात् कोटिधा माया एतावत् मायाण्डम् ।   
मायातत्त्वात् शुद्धविद्या दशकोटिगुणिता । विद्यातत्त्वात् ईश्वरतत्त्वं   
शतकोटिधा । ईश्वरतत्त्वात् सादाख्यं सहस्रकोटिधा [क्:   
सादाशिवाख्यं सहस्रकोटिधा सादाशिवाख्यादिति पाठः ।] ।   
सादाख्यात् वृन्दगुणितं शक्तितत्त्वम् इति शक्त्यण्डम् । सा सक्तिर्व्याप्य यतो   
विश्वमध्वानम् अन्तर्बहिरास्ते तस्मात् व्यापिनी । एवमेतानि उत्तरोत्तरम्   
आवरणतया वर्तमानानि तत्त्वानि उत्तरं व्यापकं पूर्वं व्याप्यम् इति   
स्थित्या वर्तन्ते । यावदशेषशक्तितत्वान्तोऽध्वा शिवतत्त्वेन व्याप्तः ।   
शिवतत्त्वं पुनरप्रमेयं सर्वाध्वोत्तीर्णं सर्वाध्वव्यापकं च ।   
एतत्तत्त्वान्तरालवर्तीनि यानि भुवनानि तत्पतय एव अत्र पृथिव्यां स्थिता इति ।   
तेषु आयतनेषु

६६)

ये म्रियन्ते तेषां तत्र तत्र गतिं ते वितरन्ति । क्रमाच्च ऊर्ध्वोर्ध्वं   
प्रेरयन्ति दीक्षाक्रमेण । तद्यथा

कालाग्निः कूष्माणो  
नरकेशो हाटकोऽथ भूतलपः ।  
ब्रह्मा मुनिलोकेशो  
रुद्रः पञ्चाण्डमध्यगतः ॥

अधरेऽनन्तः प्राच्या   
कपालिवह्न्यन्तनिर्-ऋतिबालाख्याः ।  
लघुनिधिपतिविद्याधिप-  
शम्भूर्ध्वान्तं स वीरभद्रपतिः ॥

इति षोडशपुरमेतत्-  
पार्थिवमण्डं निवृत्तिकला ।  
लकुलीशभारभूति-  
र्दिण्ड्याषाढी च पुष्करनिमेषौ ॥

प्रभाससुरेशाविति  
सलिले प्रत्यात्मकाष्टकं प्रोक्तम् ।  
भैरवकेदारमहा-  
काला मध्यास्रजल्पाख्याः ॥

श्रीशैलहरिश्चन्द्रा-  
विति गुह्याष्टकमिदं महसि ।  
भीमेन्द्राट्टाः सविमल-  
कनखलनाखलकुरुस्थितिगयाख्याः ॥

६७)

अतिगुह्याष्ट्कमेतन्-  
मरुति सतन्मात्रके साक्षे ।  
स्थाणुसुवर्णाख्यौ किल  
भद्रो गोकर्णको महालयकः ॥

अविमुक्तरुद्रकोटी-  
वस्त्रापद इत्यदः पवित्रं खे ।  
स्थूलस्थूलेशशङ्कु-  
श्रुतिकालाश्चाथ मण्डलभृत् ॥

माकोटाण्डद्वितय-  
च्छगलाण्डाष्टकं त्वहङ्कारे ।  
अन्ये त्वहङ्कारान्ता-  
स्तन्मात्राणीन्द्रियाणि चेत्याहुः ॥

धियि देवयोनयोऽष्टौ  
प्रकृतौ योगाष्टकं किलाकृतप्रभृति ।  
इति सप्ताष्टकभुवना  
प्रतिष्ठितिः सलिलतस्तु मूलान्ता ॥

नरि वामाद्या रुद्रा  
एकादश वित्कलानियतिषु स्यात् ।  
प्रत्येकं भुवनद्वय-  
मथ काले तन्त्रयं निशायां स्युः ॥

अष्टावष्टाविंशति-  
भुवना विद्या नरान्निशान्तमियम् ।

६८)

[छाया

परमेश्वरशासनसुनिरूपित-  
सुविमलसकलाध्वानम् ।  
धियि नभसि शरीरे प्राणे  
संविदि निरीक्ष्य पश्यति परमेशम् ॥]  
विद्यायां पञ्च स्यु-  
र्विद्येशाष्टकमथैश्वरे [एवं सर्वेषां भुवनानां सङ्ख्या   
अष्टादशोत्तरं शतं यदुक्तम् ।

एवं तु सर्वतत्त्वेषु शतमष्टादशोत्तरम् ।  
भुवनानां परिज्ञेयं सङ्क्षेपान्न तु विस्तरात् ॥ इति ।] तत्त्वे ॥

सादाख्ये पञ्चकमिति  
अष्टादशभुवनिका शान्ता ।  
अध्वानमिमं सकलं  
देहे प्राणेऽथ धियि महानभसि ॥

संविदि च परं पश्यन्-  
पूर्णत्वाद्भैरवीभवति ॥

परमेसरसासणसुणिरु-इ-उ  
सुणिविम-अल-अद्धाण-उ ।  
झहुज्झतिसरीरिपवणि  
संवे-अ णि-अपेक्खन्त-उ पहुर-इ परि-उण्णु ॥

इति श्रिमदभिनवगुप्ताचार्यविरचिते तन्त्रसारे देशाध्वप्रकाशनं नाम   
सप्तममाह्निकम् ॥७॥  
  