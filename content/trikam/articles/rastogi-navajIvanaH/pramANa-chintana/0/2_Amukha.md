+++
title = "२ आमुख"

+++

काश्मीर शिवाद्वयवाद पर आधुनिक मनीषियों, विशेषतः पश्चिम के विद्वानों, के कार्य की दिशा मुख्यत: ऐतिहासिक, आनुष्ठानिक और पाठालोचनात्मक रही है, समस्या - केन्द्रित काम अपेक्षाकृत विरल रहे हैं। प्रस्तुत कृति इस दिशा में कमी की पूर्ति की ओर एक लघु और विनम्र प्रयास है। 

प्रमाण - विचार किसी भी दार्शनिक चिन्तन धारा का सैद्धान्तिक कवच है। त्रिक दर्शन इसका अपवाद नहीं है। यद्यपि इस प्रसंग से दो-एक लेख पहले लिखे थे', पर यह बात थोड़ी आगे बढ़ी जब राष्ट्रीय संस्कृत विद्यापीठ, तिरुपति ने प्रो. अरिंदम चक्रवर्ती की पहल पर मार्च २७ - २८, २००४ में 'प्राचीन भारतीय दर्शन और मनोविज्ञान में षड् ज्ञानेन्द्रियों की भूमिका' पर केन्द्रित राष्ट्रीय परिचर्चा में मुझे काश्मीर शैव दर्शन के अवदान को विद्वानों के समक्ष लाने का अवसर दिया । ' प्रकरणाकार (monograph) लेखन की सोच को पहला आकार मिला आचार्य वी. एन. झा निर्देशित और भारतीय दार्शनिक अनुसंधान परिषद् की लखनऊ शाखा द्वारा २००५ के शीतकाल में 'दार्शनिक पृच्छा का सामान्य प्रतिदर्श' (Universal Model of Philosophical Enquiry) पर आयोजित कार्यशाला से, जिसमें काश्मीर शैवदर्शन के प्रमाण चिन्तन पर मुझे दो दिन तक चर्चा करने का सुयोग मिला। काम की भीड़ में बात शायद् आयी गयी हो चुकती यदि मेरे अनन्य स्नेहभाजन डॉ. शीतलाप्रसाद उपाध्याय, तत्कालीन अध्यक्ष सांख्ययोगतन्त्र विभाग, संपूर्णानन्द संस्कृत विश्वविद्यालय ने २००९ ( सितम्बर ७ - ८ ) में म.म. गोपीनाथ कविराज व्याख्यानमाला के लिए आमन्त्रित न किया होता । द्विदिवसीय व्याख्यानमाला के लिए मैने यही विषय चुना था। इस क्रम में प्रो. कमलेशदत्त त्रिपाठी के आमन्त्रण पर इन्दिरा गांधी राष्ट्रीय कला- 

(i) “Recognition in Pratyabhijñā School : A Study in Epistemology", ABORI, 

Diamond Jubilee Voulme, Poona, 1978, 841-861 

१. 

२. 

(ii) “Theory of Error According to Abhinavagupta", Journal of Indian Philosophy, 

D.Reidel Publishing Co., 14, 1986, 1-33 

“Manas and Jñānedriyas in Kashmir Śaivism”, in ed., M. L. Narasimha Murthy and R. S. Murthy, Work Culture And Efficiency with special Reference to Indriyas, Rastriya Sanskrit Vidyapeeth, Tirupati, 2004, 72-116 

केन्द्र वाराणसी के स्थापना दिवस (१५ जुलाई २०११ ) पर अभिनवगुप्त के आगम-विषयक अवदान पर अपनी प्रतिपत्तियों को काशी के विद्वानों के विचारार्थ रख सका। परन्तु इस पूरे उपक्रम को अंतत: पुस्तक के रूप में साकार करने का सारा श्रेय लालभाई दलपतभाई भारतीय संस्कृति विद्या मंदिर के निदेशक प्रो. जितेन्द्र बी. शाह को जाता है। प्रो. शाह 

जब मुझसे मुनि पुण्यविजय जी स्मारक भाषण - श्रृंखला के लिए वक्तव्यपूर्व मुद्रणार्थ लेखों के लिए आग्रह किया तो मुझे लगा कि क्यों न मैं सारे बिखरे विचारों को एक प्रकरण का मूर्त रूप दूँ। प्रो. शाह के धीरज और प्रेरणा का फल हैं ये मुद्रित पंक्तियाँ । 



काश्मीर शिवाद्वयवाद में प्रमाण-मीमांसीय अध्ययन को लेकर सबसे बड़ी कठिनाई मूल ग्रन्थों में विषय के प्रतिपादन को लेकर है। अन्य दर्शनों की भांति प्रमाण या ज्ञान विषयक न तो कोई स्वतन्त्र ग्रन्थ मिलता है और न एकत्र सामग्री ही । दर्शन और तत्त्व- मीमांसा परक शास्त्रीय वाड्मय में प्रमाण संबंधी विचार विषयानुरोध से यत्र-तत्र बिखरे हुए हैं। अत: उनको संजोकर एक सूत्र में पिरोना एक चुनौती भरी प्रक्रिया रही है। इस प्रक्रिया में जो बात उभर कर आई है, वह है कि त्रिक दर्शन का केन्द्रीय आग्रह ज्ञान के गत्यात्मक सिद्धान्त (dynamic theory of knowledge) को विकसित करने का रहा है । इस दृष्टि से अध्ययन मन को लगातार बांधने वाला भी रहा है। 

इस पुस्तक को लेकर मेरा कोई विशेष दावा भी नहीं है। सच पूछा जाए तो इसे मेरे अधपके ज्ञान का प्रतीक भी माना जा सकता है, क्योंकि अपने कथ्य में यह पुस्तक विषय के 

एकदेश को ही छूती है - त्रिक दार्शनिकों द्वारा विवेचित प्रमाण और उनके भेदों को ही प्रस्तुत करती है; अख्याति, स्मृति, अपोहन आदि विषयों को भविष्य के लिए छोड़ देती है। दूसरे इस कृति के सारे मन्तव्यों को अंतरिम (tentative) कहना उचित होगा, क्योंकि जब तक अभिनवगुप्त की ईश्वरप्रत्यभिज्ञाविवृतिविमर्शिनी का पाठशोधित और पाठालोचित संस्करण सामने नहीं आता तब तक हमारे निष्कर्ष संदेह और अस्पष्टता की छाप लिए रहेंगे, यहाँ तक कि मेरे द्वारा स्वयं अपने मन्तव्यों के पुनरीक्षण की संभावना भी बनी रहेगी। चूंकि ऐसे संस्करण की शर्त का पूरा होना निकट भविष्य में संभव नहीं दीखता, तो लगा कि विद्वानों के द्वारा विमर्शन, परीक्षण और शोधन के लिए अब तक उपलब्ध प्रतिपत्तियाँ तो आ ही जानी चाहिए । विषय-प्रतिपादन की शैली निरूपणात्मक रही है और जैसा कि ऊपर कहा गया है, मूल ग्रन्थों के तात्पर्य विशोधन पूर्वक इस निरूपणका आश्रय लिया गया है। प्रस्तुतीकरण के लिए अनिवार्यतया अपेक्षित तुलनात्मक संदर्भों से परहेज नहीं किया गया है, यद्यपि तुलनात्मक समीक्षा की कमी प्रेक्षाशील पाठकों को खटक संकती है। परन्तु उसके लिए जिस गहन पात्रता की अपेक्षा होती है, उसका मुझमें 

अभाव है।मैं इस दिशा में किए गए अन्य विद्वानों के पूर्व प्रयत्नों का ऋणी हूँ और इन सबका 

हूँ यथोचित उल्लेख ग्रन्थशरीर में यथावसर हुआ है, विशेषत: प्रो. रफेल टोरेला का जिन्होंने 'प्रसिद्धि' और 'योगिप्रत्यक्ष' पर अपने लेखों की टंकित प्रतियाँ मुझे उपलब्ध कराईं और साथ ही अपने मित्र आचार्य कमलेश दत्त त्रिपाठी और शिष्यवत् स्नेह - भाजन नीहार पुरोहित का जिन्होंने म. म. रामेश्वर झा जी के सन्मार्ग के आगम- विशेषाङ्क में प्रकाशित लेख 'आगम-विमर्श' की प्रति उपलब्ध कराई। प्रो. प्रशान्त दवे भी नेपथ्य में इस लेखन के निमित्त बने हैं, अत: उनका आभार पूरे मन से स्वीकार करता हूँ। धर्मकीर्ति के प्रमाण- विनिश्चय की प्रति के उपहार के लिए लखनऊ प्रवास में मेरे शिष्य होरोशिमा विश्वविद्यालय, जापान के डॉ. योहेई कॉवाजिरी का धन्यवादपूर्वक स्मरण करना उचित होगा । शब्दानुक्रमणिका निर्माण में अपनी शिष्या डॉ. मीरा रस्तोगी के साहाय्य के लिए भी हार्दिक आभार करता हूँ। डॉ. मीरा रस्तोगी लखनऊ विश्वविद्यालय में संस्कृत की प्रवक्ता हैं । मेरे सहायक श्री भानु प्रताप चतुर्वेदी ने इस पंक्तियों को टाइप करने में मन से श्रम किया है। वे भी मेरे धन्यवाद के पात्र हैं। अंत में प्रो. अरिंदम चक्रवर्ती, जो समग्र भारतीय दर्शन विशेषतः न्याय और त्रिक दर्शन के समकालीन गंभीर चिंतकों की पंक्ति में अग्रगण्य हैं और जिनसे मेरी भेंट अनेक वर्षों बाद भारतीय दार्शनिक अनुसंधान परिषद, लखनऊ शाखा द्वारा आयोजित त्रिकदर्शन परक कार्यशाला (२८ मई ८ जून, २०१२) में हुई, की अनेक अंतर्दृष्टियों से मेरी सोच का परिष्कार हुआ है। एतदर्थ उनका हार्दिक कृतज्ञतापूर्वक स्मरण करना चाहूँगा । जहाँ-जहाँ भी उनके विचारों का उल्लेखन हुआ है, वहाँ-वहाँ उनका संबंध इस कार्यशाला ( २ - ४ जून, २०१२ ) में व्यक्त उनके विचारों से है । 

अंत में अपने इस सारे श्रम का बहुलांश में श्रेय अपनी पत्नी डॉ. सुधा रस्तोगी को देना चाहूँगा जिन्होंने अवसाद के क्षणों में भी मेरा मनोबल रखा। 

इस पुस्तक में आपातत: एक विसंगति लग सकती है। वह यह कि 'परिशिष्ट' अंग्रेजी भाषा में है। परिशिष्ट का मूल प्रतिपाद्य ज्ञान प्रक्रिया में मन और ज्ञानेन्द्रियों की विशिष्ट भूमिका है। मेरी इच्छा थी कि इस विषय पर भी एक स्वतन्त्र अध्याय में चर्चा होती । पर चूंकि पहले ही इस विषय पर मैं कार्य कर चुका था, अतः पिष्टपेषण से बचने के लिए मैने तिरुपति में हुई राष्ट्रीय परिचर्चा (जिसका उल्लेख ऊपर हुआ है) के लेख का बहुलांश आवश्यक संशोधन और परिष्कार के साथ परिशिष्ट के रूप में संलग्न करना अधिक उचित समझा। इसके लिए मैं राष्ट्रीय संस्कृत विद्यापीठ, तिरुपति के प्रति भी अपनी कृतज्ञता ज्ञापित करता हूँ। 

प्रो. शाह के संयम, धीरज और प्रेरणा के लिए मैं एक बार फिर आभार प्रकट करता हूँ । 

लेखन - प्रारम्भ के बाद ही अनुक्षण अपनी सीमाओं का बोध गहराता गया है। फिर अपने को समझाता रहा हूँ कि किसी-न-किसी को कभी-न-कभी तो प्रारम्भ करना ही होगा । मेरी बड़ी इच्छा थी कि इन पंक्तियों को प्रकाशन पूर्व आत्मतोष और सुधार के निमित्त गोस्वामी श्री श्याम मनोहर, वी. एन. झा, अरिंदम चक्रवर्ती, गोदाबरीश मिश्र और अम्बिका दत्त शर्मा जैसे प्रामाणिक विद्वानों को दिखाता, परन्तु प्रो. शाह की दी हुई समय सीमा को लाँघना उनके प्रति अन्याय होता । अतः अपनी सारी कमियों सहित इन पंक्तियों को एक साथ विद्वानों के समक्ष लाना ही एकमात्र उपाय था। इन शब्दों के साथ यह कृति मनीषी विद्वानों के समक्ष प्रस्तुत है, इस अनुरोध के साथ कि वे इस निबन्ध को एक प्रारम्भिक चेष्टा के रूप में देखें और निष्कलुष औदार्य के साथ-साथ अपनी तर्कावदात प्रतिक्रियाओं द्वारा मेरा मार्ग प्रशस्त करें। 

लखनऊ   
माघ पूर्णिमा, २०१३  
नवजीवन रस्तोगी 
