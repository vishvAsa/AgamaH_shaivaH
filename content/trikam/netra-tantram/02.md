+++
title = "०२"

+++
द्वितीयोऽधिकारः  
  
" नेत्रोद्योतः "  
  
> अष्टमूर्ति विश्वमूर्ति यदमूर्ति प्रगीयते ।  
> मन्त्रमूर्ति नुमो नेत्रं तच्चिन्मूर्ति महेशितुः ॥  
  
"किं भूयः परिपृच्छसि" इत्युक्त्या दत्तावकाशा   
अवगततत्त्वानुवादपुरःसरं जगदनुजिघृक्षया   
मन्त्रस्वरूपमवतितारयिषुः श्रीदेव्युवाच  
  
  
> यद्येवं परमं शान्तमप्रमेयगुणालयम् ।  
> सर्वानुग्राहकं वीर्यं तव देव मुखाच्छ्रुतम् ॥ २-१ ॥  
  
> भगवन् देवदेवेश लोकानुग्रहकारक ।  
> त्रियोनिजमिदं सर्वं तिर्यङ्मानुषदेवगम् ॥ २-२ ॥  
  
> आधिव्याधिभयोद्विग्नं विषभूतभयार्दितम् ।  
> अपमृत्युशताकीर्णं ज्वरकासक्षयान्वितम् ॥ २-३ ॥  
  
> भूर्भुवर्मानुषे लोके विप्रादिप्राणिनस्तथा ।  
> दुःखदोषशताकीर्णाः कुतस्तेषां सुखं विभो ॥ २-४ ॥  
  
> युगानुरूपमानेन तेषामायुः स्वमानतः ।  
> जिघांसन्ति बलोपेतास्त्वत्तेजोबलबृंहिताः ॥ २-५ ॥  
  
> अनेकशतशो भेदैर्व्याधिभिश्च सुपीडिताः ।  
> तेषामनुग्रहार्थाय कृपया प्राणिनां हितम् ॥ २-६ ॥  
  
> वदोपायं जगन्नाथ मुच्यन्ते येन सर्वतः ।  
  
  
आमन्त्रणानि प्राग्वत् । पूर्वाधिकारे यत्परमं वीर्यं निर्णीतं   
शान्तत्वादिविशिष्टं तव मुखाच्छ्रुतं यद्येवमुक्तदृशा   
सर्वानुग्राहकम्, तत् भगवन् विश्वानुग्राहक व्याध्याद्याकीर्णो   
यश्चतुर्दशविधो भूतसर्गः, ये च भूर्भुवर्मानुषे लोके विप्राद्यास्ते  
निःसङ्ख्यैर्दुःखैः रागद्वेषादिदोषैश्चाकीर्णास्तेषां च   
युगानुसारपरिमितमप्यायुः, त्वदीयतेजोबलाभ्यां स्फीताः, अर्थात्   
शाकिनीभूतयक्षग्रहाद्या व्याधिभिः सह हन्तुमिच्छन्ति, ततस्तेषां   
सर्वेषां प्राणिनां कृपयानुग्रहं कर्तुं हितमुपायमादिश, येनैते   
सुष्ठु पीडिताः सर्वे मुच्यन्ते निवृत्तसर्वोपद्रवा अपवृज्यन्ते ॥ ६ ॥  
  
ततश्च  
  
> येन येन प्रकारेण ज्ञानयोगेन मन्त्रतः ॥ २-७ ॥  
> यद्यत् पश्यसि देवेश तदुपायं वद स्व मे ।  
  
  
हे देवेश स्व आत्मन् ज्ञानयोगमन्त्रानाश्रित्य येन येन स्थूलेन   
सूक्ष्मेण परेण वोपायेन तत्प्रश्नितं श्रेयो यत् पश्यसि तस्योपायं   
वद ॥  
  
> अत्र तन्त्रावतारकः सङ्गतिं करोति   
  
  
> एवं देव्या वचः श्रुत्वा प्रहस्योवाच शङ्करः ॥ २-८ ॥   
  
  
प्रहस्येति योगयुक्त्या कथयिष्यामि, इत्यादिष्टत्वात्   
परस्फुरत्तासमावेशाद्विहस्य, अथ च प्राङ्नरूपितनीत्या   
नादामर्शावेशादट्टहासं कृत्वा, किं तद् यदेतस्य   
भगवतोऽसाध्यमिति स्मितं विधाय ॥ ८ ॥   
  
श्रीभगवानुवाच   
  
  
> अतिकारुण्यमाविष्टा देवि त्वं पृच्छसीह माम् ।  
> न केनचिदहं पृष्टो नाख्यातं कस्यचिन्मया ॥ २-९ ॥  
  
  
यदिहातिकृपया त्वयाहं पृष्टस्तथा न केनचिदहं पृष्टः, अतश्च   
ङापृष्टः कस्यचिद् ब्रूयात्" इति नीत्या मयापि न कस्यचिदाख्यातम् ॥ ९   
॥  
  
अतश्च  
    
  
> सत्सु मन्त्रेषु सर्वेषु नेत्रभूतं प्रकीर्तितम् ।  
> ममाशये न केनापि लक्षितं तु सुदुर्लभम् ॥ २-१० ॥  
  
> तवाद्य कथयिष्यामि त्रिप्रकारं परं ध्रुवम् ।  
> मन्त्रयोगज्ञानगम्यं मोक्षदं सिद्धिदं वरम् ॥ २-११ ॥  
  
  
यत्त्वया नेत्रस्वरूपं पृष्टं सत्सु प्रधानतया विद्यमानेषु   
सार्धत्रिकोटिरूपेषु मन्त्रेषु मध्ये विषयेषु च नेत्रभूतम् यथा   
नेत्रमितरेन्द्रियमध्ये प्रधानभूतम्, सत्सु विद्यमानेषु भावेषु   
प्रकाशकं च प्रकीर्तितं तथैवैतत् । यद्वक्ष्यति  
  
> शर्वसाधारणो देवः सर्वसिद्धिफलप्रदः।  
> सर्वेषामेव मन्त्राणां जीवभूतो यतः स्मृतः ॥" (१३-४४)   
  
इति । तच्च सर्वशास्त्रोपदेशावसरे ममाशयस्थं केनापि न ज्ञातं   
सर्वसर्वात्मनः पराद्वयस्य सर्वशास्त्रेषु गूढोक्त्यासूत्रितस्य   
भेदाधिवासितैर्दुरवधारत्वात् सुष्ठु दुर्लभम् ।   
एतन्मन्त्रयोगज्ञानगम्यत्वात् स्थूलसूक्ष्मपरोपायप्राप्यं त्रिप्रकारं   
ध्रुवं नित्यं भोगमोक्षफलं तव योग्याया ध्रुवं निश्चितमद्य   
कथयिष्यामि, इति सोपायसप्रयोजनवस्तुतत्त्वप्रतिपादनं पुनरपि   
विशेषतः प्रतिजानीते, अत्यन्तोपादेयत्वादस्यार्थस्य ॥ ११ ॥   
  
तत्र   
  
  
> आदौ मन्त्रमयं वक्ष्ये सिद्धित्रयसमन्वितम् ।  
> साङ्गं स्वमुद्रया युक्तं सर्वत्राणकरं परम् ॥ २-१२ ॥  
  
  
यदुपक्रान्तं परं रूपं तद् बोधस्य विमर्शसारत्वान्मन्त्रः   
प्रकृतं रूपं यस्य तादृक्,   
भाविभौमान्तरिक्षदिव्यत्वभिन्नसिद्धित्रययुक्,   
हृदयाद्यङ्गषट्कसहितम्, भाविपद्मामृतमुद्रया युक्तम्,   
सर्वत्राणकृद् विश्वानुग्रहकृत्, वक्ष्यामि, इति मन्त्रविषयैषा  
एतदधिकारप्रतिज्ञा ॥ १२ ॥  
  
किं च   
  
  
> भूतयक्षग्रहोन्मादशाकिनीयोगिनीगणैः ।  
> भगिनीरुद्रमात्रादिडावीडामरिकादिभिः ॥ २-१३ ॥  
  
> रूपिकाभिरपस्मारैः पिशाचैश्चाप्यनेकशः ।  
> ब्रह्मरक्षोग्रहाद्यैश्च कोटिशो यदि मुद्रिताः ॥ २-१४ ॥  
  
> अपमृत्युभिराक्रान्ताः कालपाशैर्जिघांसिताः ।  
> राजानो राजतनया राजपत्न्यो ह्यनेकशः ॥ २-१५ ॥  
  
> विप्रादिप्राणिनः सर्वे सर्वदोषभयार्दिताः ।  
> येन वै स्मृतिमात्रेण मुच्यन्ते तद् ब्रवीमि ते ॥ २-१६ ॥   
  
  
भूतादिभिर्यदि मुद्रिताः समापन्नापमृत्यवश्च   
कालपाशैर्हन्तुमिष्टाः प्राप्तमृत्यवो राजाद्याः प्रजापालकाः,   
तत्पाल्या विप्राद्याः, सर्वेभ्यो दोषेभ्यो व्याध्यादिभ्यो यद् भयं   
तेनार्दिताः, यत्स्मृतेरेव मुच्यन्ते तन्मन्त्रस्वरूपं ते वच्मि इति   
सङ्गतिः । भूताः शून्यकूपैकवृक्षचत्वरादिस्थानस्थाः ।   
यक्षाः बलिनः सत्त्वविशेषाः । ग्रहा बालग्रहरतिग्रहाद्याः ।   
असम्बद्धप्रलाप्यनिमित्तक्रोधकामादिचित्रचित्तवृत्तिदर्शी उन्मादः ।   
रूपपरिवृत्त्यर्थं पशुशोणिताद्याकर्षिणी शाकिनी । पीठजा देव्यो   
योगिन्यः । ब्रह्म्याद्यंशकोत्था भगिन्यः । ब्रह्म्याद्यास्तु रुद्रमातरः   
। डाव्यो डामरिकाश्च श्रीसर्ववीरे  
  
> "परचित्तगतं ज्ञानं रूपस्य परिवर्तनम् ।  
> करोत्यमृतलुब्धा च ज्ञेया सा रुद्रडाकिनी ॥  
  
इत्युपक्रम्य   
  
> डाव्यश्चैवंविधा ज्ञेया गुप्ताचारार्चने रताः ।  
> स्वादयन्ति न तु घ्नन्ति च्छिद्रान्वेषणतत्पराः ॥  
  
> डामर्यस्त्वपरा ज्ञेया मन्त्रतद्गतचेतसः ।  
> परामृतं समश्नन्ति मानुषं वाहयन्ति च ॥  
  
> पर्यटन्त्यखिलां पृथ्वीं रूपं कुर्वन्त्यनेकधा ।"   
  
इति लक्षिताः । हिंसिकाः रूपिकाः ।   
आकस्मिकपतननैःसञ्ज्ञफेणमोकादिकृदपस्मारः । श्मशानादिवासिन   
उल्कामुखाः पिशाचाः । ब्रह्मरक्षांसि राक्षसविशेषाः । ग्रहा   
अनिष्टरार्शिं गता भौमाद्याः । वितत्य चैतत्स्वरूपमग्रे   
दर्शयिष्यामः ॥ १६ ॥   
  
अथ मन्त्रोद्धारे इतिकर्तव्यतामाह   
  
  
> भूप्रदेशे समे शुद्धे चन्दनागुरुचर्चिते ।  
> कर्पूरामोदगन्धाढ्ये कुङ्कुमामोदसेविते ॥ २-१७ ॥  
  
> आचार्यस्तु प्रसन्नात्मा चन्दनागुरुचर्चितः ।  
> उष्णीषाद्यैराभरणैर्भूषितः सुमहामतिः ॥ २-१८ ॥  
  
> पद्ममष्टदलं कृत्वा मातृकां तत्र चालिखेत् ।  
  
  
शुद्धे अमिश्रवर्णे । चन्दनेति चन्दनादिना आधारशक्तितया पूजिते   
इत्यर्थः । प्रसन्नः शिवसमावेशप्राप्तनैर्मल्य आत्मा यस्य । चन्दनेति   
कृतनित्यानुष्ठानः । सुष्ठु महामतिर्मातृकासतत्त्वज्ञः, अज्ञाता   
माता मातृका अशेषमन्त्रादिजननी ॥ १८ ॥  
  
कथमित्याह   
  
  
त्रितनुं मध्यतो न्यस्य वर्गान् प्रागादितो लिखेत् ॥ २-१९ ॥  
  
  
त्रितनुम्ॐकारम्, मध्यतः कर्णिकायाम्, वर्गान् कचटतपयशाद्यान्   
क्रमेण प्राच्याद्यैशान्यन्तम् ॥  
  
  
इत्थं लिखित्वा पाठक्रमेणैव   
  
  
> पूजयेत् परया भक्त्या पुष्पधूपादिविस्तरैः ।  
> मन्त्राणां मातरं देवि प्रोद्धरेन्मन्त्रदेवताम् ॥ २-२० ॥  
  
  
प्रोद्धरेदिति पूजानन्तरमित्यर्थः ॥ २० ॥  
  
उद्धारमाह   
  
  
> विश्वाद्यं विश्वरूपान्तं विश्वहामृतकन्दलम् ।  
> ज्योतिर्ध्वनिः पराशक्तिः शिव एकत्र संस्थितः ॥ २-२१ ॥  
  
  
विश्वाद्यं प्राथमिकवर्णम्, विश्वरूपाया मायाया   
ईकारस्यान्तमन्तगमुवर्णम्, विश्वहा कालस्तद्वाची मकारः । अथ च   
विश्वस्याद्यः स्रष्टा ब्रह्मा तद्वाचित्वादवर्णम्, तथा विश्वरूपस्य   
विष्णोरन्तो निश्चयो यस्य तदुवर्णम्, विश्वसंहर्ता   
रुद्रस्तद्वाचित्वान्मकारोऽपि तथेति वाच्यानुसार्यप्युद्धारः ।   
अमृतमशेषविश्ववेद्याभेदवेदनात्मा बिन्दुः, कन्दलमर्धचन्द्रः,   
ज्योतिर्निरोधिका स्पष्टरेखात्मा, ध्वनिः सर्ववाचकाभेदविमर्शात्मा   
नादो हकलारूपः, पराशक्तिर्बिन्दुद्वयमध्यगा स्पष्टरेखा । अत्र   
नादेन नादान्तः स्वीकृतः,   
पराशक्त्याप्यधरवर्त्यपरादिशक्तिरूपाः   
शक्तिव्यापिनीसमनाशक्तयोऽन्तःकृताः । शिव   
उक्तविश्वाभेदविमर्शात्मा परनादरूपतया सर्वोपरि दर्शनीयः, इति   
धूलिभेदक्रमः ।  
> "ब्रह्मोपेन्द्रहराण्डवाच्यौमवागैक्यप्रथा नादभू-  
>  म्यारोहाय गलत्स्ववेद्यशशभृल्लेखानिरोधान्तगा ।   
नादज्ञातृतलोर्ध्वयोर्विगलिते वेद्ये स्फुटान्तर्ध्वनि-   
स्पर्शव्याप्तिपदा तदात्तमनना तत्त्वोन्मना तां स्तुमः ॥"  
  
इति हृद्भेदक्रमः । एकत्र संस्थित इत्युक्तितः   
पदार्थजातस्यैकप्रणवात्मता दर्शिता ॥ २१ ॥  
  
अस्य माहात्म्यमाह   
  
  
> अनेन ग्रथितं सर्वं सूत्रे मणिगणा इव ।  
> अस्मान्मन्त्राः समुत्पन्नाः सप्तकोट्योऽधिकारिणः ॥ २-२२ ॥  
  
  
ग्रथितमुम्भितं व्याप्तमिति यावत् । सप्तकोट्यो मन्त्रा इति प्रथमसर्गे   
तावतामेवाधिकारोऽभूत् । अनन्तरं तु  
  
> "जातमात्रे जगत्यथ ।  
> "मन्त्राणां कोटयस्तिस्रः सार्धाः शिवनियोजिताः ।  
  
> अनुगृह्याणुसङ्घातं याताः पदमनामयम् ॥" (१-४०-४१)  
  
इति श्रीपूर्वेऽभिधानादर्धचतस्रः कोटयोऽधिकृताः ॥ २२ ॥  
  
द्वितीयबीजमुद्धरति  
  
> चित्रभानुपदान्तं तु शशाङ्कशकलोदरम् ।   
> तदङ्कुशोर्ध्वविन्यस्तं तिर्यग्गान्तोर्ध्वयोजितम् ॥ २३ ॥  
  
चित्रभानुपदं पाद्ममाग्नेयपत्रं तदन्तस्थं कवर्गसम्बन्धि   
ङवर्णम्, तच्च शशाङ्कशकलमर्धचन्द्र उदरे मध्ये यस्य तादृक्,   
एवमुद्धारानुसारमग्नीषोमात्म जवर्णं जातम् । तदङ्कुशस्योकारस्य   
ऊर्ध्वेति उपरि विन्यस्तं कार्यम् । तथा तिर्यग्गो वायुस्तत्पत्रे योऽन्तः   
पवर्गापेक्षया मकारस्तेन ऊर्ध्वयोजितं बिन्दुरूपयोजना यस्य । अत्र च   
बिन्दुरर्धचन्द्रादिप्रमेयासूत्रणपरः ॥ २३ ॥   
  
अस्य महात्म्यमाह   
  
  
> एतत्तत्परमं धाम एतत्तत्परमामृतम् ।  
  
  
चिदानन्दघनमित्यर्थः ॥  
  
तृतीयमुद्धरति   
  
> यत्तत्परममुद्दिष्टममृतं लोकविश्रुतम् ॥ २-२४ ॥  
> पीयूषकलया युक्तं पूर्णचन्द्रप्रभोपमम् ।  
  
  
यत्तदिति स्वसंवेद्यं सम्यक् स्वरूपस्फुरत्तया   
समावेशसुखसद्भावावमर्शित्वात् परममुद्दिष्टम्, अमृतं   
लोकविश्रुतमित्यमृतबीजतया लोके प्रसिद्धं सकारात्मकम् ।   
पीयूषकला अमाख्या षोडशी परा विमर्शशक्तिस्तया युक्तं   
विश्वसत्तायाः परामृतमयत्वापादनात् पूर्णचन्द्रप्रभातुल्यम् ॥  
  
> यत्तत्परममुद्दिष्टमित्युक्त्या तृतीयबीजमाहात्म्यस्योक्तत्वात्   
समस्तमन्त्रनाथस्य माहात्म्यमाह   
  
  
> एतत्तत्परमं धाम एतत्तत्परमं पदम् ॥ २-२५ ॥   
> एतत्तत्परमं वीर्यमेतत्तत्परमामृतम् ।  
  
> तेजसां परमं तेजो ज्योतिषां ज्योतिरुत्तमम् ॥ २-२६ ॥  
> सर्वस्य जगतो देवमीश्वरं कारणं परम् ।  
  
> स्रष्टा धर्ता च संहर्ता नास्त्यस्य सदृशो बली ॥ २-२७ ॥  
> मन्त्राणामालयो ह्येष सर्वसिद्धिगुणास्पदम् ।  
  
  
तदेतच्छब्दौ स्वरूपप्रत्यभिज्ञापनाय । परममनुत्तरं धाम   
चित्प्रकाशः, पदं विश्रान्तिभूमिः, वीर्यं सामर्थ्यम्,   
अमृतमानन्दः, तेजसां कालाग्न्यादिदीप्तीनाम्, ज्योतिषां   
सूर्येन्दुध्रुवादीनाम्, सर्वस्येति षडध्वरूपस्य जगतो देवं द्योतमानम्   
उपादानाद्यनपेक्षि परं कारणं स्वचिद्भित्तौ   
स्वानतिरिक्तस्यातिरिक्तस्येव विश्वस्य भासकम्, अतश्च बली शक्तः । अस्य   
सदृशो न कश्चित् सर्गादिपञ्चकृत्यकृदस्ति, अस्यैव   
स्वच्छस्वतन्त्रचिदेकघनत्वात् । सदाशिवादीनां   
त्वेतदाभासितानामेतदैश्वर्यविप्रुट्प्रोक्षणेनैतदिच्छयैव   
सृष्ट्यादिकारित्वात् । वक्ष्यति चैतत्  
  
> "शक्त्या तु भगवान् सर्वं करोति हि विभुत्वतः ।  
> निमित्तकारणं देवो यथा सूर्यमणेः क्रिया ॥   
  
> उपादानं तु सा शक्तिः सङ्क्षुब्धा समवायतः ।" (२१-५०-५१)  
  
इति । एतच्च तत्रैव व्याख्यास्यामः । मन्त्राणामालय इति सर्वेषां   
चिदानन्दात्मवीर्यसारत्वात्, सर्वासां साधकाभीष्टसिद्धीनां   
गुणानां च सर्वज्ञत्वादीनामास्पदमाश्रयः ॥  
  
अथ   
  
अधुनाङ्गानि वक्ष्यामि सन्नद्धो यैस्तु सिद्ध्यति ॥ २-२८ ॥  
  
  
अङ्गानि हृदयादीनि, सन्नद्ध इति नित्यनैमित्तिकादौ कृतपरिग्रहः,   
सिद्ध्यति भुक्तिं मुक्तिं च लभते साधकादिः, आचार्यस्तु वितरति   
पुत्रकादेरित्यर्थात् । अनेन च भाविनित्यादिकर्मोपक्षिपता पाटलिकी   
सङ्गतिर्दर्शिता ॥ २८ ॥  
  
तत्र   
  
  
> कृतान्तमध्यमं वर्णं स्वरराट्पञ्चमानुगम् ।  
> प्रभञ्जनान्तशिरसं हृदयं सर्वसिद्धिदम् ॥ २९ ॥  
  
  
कृतान्तस्य याम्यदलस्थस्य चवर्गस्य मध्यमं वर्णं ज, स्वरराट्   
इन्द्रः तत्पत्रस्थस्यावर्गस्य पञ्चम उकारोऽनुगोऽधोगतो यस्य,   
प्रभञ्जनान्तो मकारो बिन्दुरूपः शिरसि यस्येति मान्त्रं द्वितीयं   
बीजमेवैतत् हृदयं निर्णीतम्, महामाहात्म्ययोगात् सर्वाः   
सिद्धीर्ददाति ॥ २९ ॥  
  
शिरोमन्त्रमाह   
  
  
> सोमान्तमनलाद्येन युक्तं प्रणवयोजितम् ।   
> एतच्छिरः…  
  
  
सोमदिग्दलगयवर्गान्तं ववर्णम्, अनलस्याग्नेयवर्णस्य रेफस्याद्येन   
वर्णेन यकारेण युक्तम्, प्रणवेन मिश्रीकृतम् । एवं व-य-  
ओमेतत्त्रयैकीकारात् शिरः शिरोमन्त्रोऽयम् ॥  
  
अथ   
  
  
> …ऽनिलान्तेन युक्ता माया शिखा स्मृता ॥ २-३० ॥  
  
  
माया ई, अनिलान्तेन प्राग्वद् बिन्दुना, शिखा स्मृतेत्यविच्छिन्नेन   
पारम्पर्येण ॥ ३० ॥  
  
कवचमाह   
  
> ईशान्तमीश्वरोर्ध्वं च द्वादशार्धोर्ध्वयोजितम् ।  
> शिवशक्त्याथ नादेन युक्तं तद्वर्म चोत्तमम् ॥ २-३१ ॥  
  
  
ईशदिग्दलगशवर्गान्तं हवर्णं क्षस्य कूटाक्षरत्वेन पृथक्त्वात्,   
यदि वा ईश ईशानवक्त्रा वाची क्षोऽन्ते यस्येति, तदेव ईश्वर   
ईश्वरभट्टारकवाची बिन्दुरूर्ध्वे शिरसि यस्य । द्वादशानामर्धस्य   
षष्ठबीजस्योकारस्योर्ध्वे योजितम्,   
शिवशक्त्येत्यनेनोर्ध्वगसर्वमान्त्रप्रमेयमुक्तम्, वर्म कवचम् ॥ ३१ ॥  
  
नेत्रमाह   
  
  
> सभैरवाद्यं प्रणवं सदागतिशिरःस्थितम् ।  
> नेत्रमन्त्रो महोग्रश्च सर्वकिल्विषनाशनः ॥ २-३२ ॥  
  
  
भैरवो झाङ्कारभैरववाचको झकारस्तस्याद्यं ज, सह   
भैरवस्याद्येन वर्तते यत्प्रणवरूपं तद्वायुवर्णस्य यकारस्य   
शिरसि उपरि स्थितमिति त्रितयैकीकारात्मकम् । महोग्र इति   
शाक्तमरूद्वेजितभैरववह्निप्लुष्टाशेषभेदत्वात् तत एव   
सर्वपापदाही । चकारः परविश्रान्तिप्रदत्वं समुच्चिनोति ॥ ३२ ॥  
  
अस्त्रमाह   
  
> अजीवकटसंयुक्तमस्त्रमेतत् प्रकीर्तितम् ।  
  
  
न विद्यते जीवो यस्मात् सोऽयमजीवकः फकारः संहारवर्णः, स   
चासौ अजीवकेनाप्राणेनानच्केन टकारेण सम्यक् संहारसारेण युक्तः   
। अजीवकशब्दो द्विरावर्त्यः ॥  
  
उपसंहरति   
  
  
> अङ्गषट्कं समाख्यातं मन्त्रराजस्य सिद्धिदम् ॥ २-३३ ॥  
  
  
सम्यग् वीर्यसारमाख्यातम्, सिद्धिदमित्याराधकानामर्थात्,   
अनेनाधिकारान्तरसङ्गतिः सूचितेति शिवम् ॥ ३३ ॥  
  
सर्वज्ञतादिगुणषट्कमयाङ्गसङ्गि-  
सम्पूर्णसुन्दरचिदेकघनप्रकाशम् ।  
निःशेषपञ्चविधकृत्यकृदीशनेत्र-  
मन्त्रं नुमो निखिलमन्त्रमहेशमेकम् ॥  
  
इति श्रीनेत्रतन्त्रे   
  
श्रीमहामाहेश्वराचार्यवर्यश्रीक्षेमराजविरचितोनेत्रोद्योते   
मन्त्रोद्धारो द्वितीयोऽधिकारः ॥ २ ॥   
