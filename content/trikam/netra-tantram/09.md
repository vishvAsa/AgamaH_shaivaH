+++
title = "०९"

+++
  
नवमोऽधिकारः  
  
" नेत्रोद्योतः "  
  
> स्वच्छस्वच्छन्दचिन्नेत्रं चित्रानुग्रहहेतुतः ।  
> सदाशिवादिभी रूपैः प्रस्फुरज्जयति प्रभुः ॥   
  
अथाधिकारसङ्गतिं कुर्वती श्रीदेव्युवाच   
  
  
> श्रुतं देव मया सर्वं माहात्म्यं मन्त्रनायके१ ।  
> अधुना श्रोतुमिच्छामि यदुक्तं विभुना मम ॥ ९-१ ॥  
  
> सर्वागमविधानेन भावभेदेन सिद्धिदम् ।  
> वामदक्षिणसिद्धान्तसौरवैष्णववैदिके ॥ ९-२ ॥  
  
> यथेष्टसिद्धिदं देवं यथेष्टाचारयोगतः ।  
> तदाख्याहि सुरेशान चिन्तारत्नफलोदयम् ॥ ९-३ ॥  
  
  
सर्वमुक्तं माहात्म्यमित्यधिकाराष्टकोक्तम् । उक्तमित्यधिकाराष्टके   
"येन येन हि योगेन भावभेदेन" (८-५६) इत्यादिना शिद्धिदम्" इत्यन्तेन ।   
(८-५७) वामेत्यादि भाव्यधिकारासूत्रणाय । यथेष्ट   
आचारस्तत्तत्स्रोतोदेवतानां सुप्रसिद्धो न तु सङ्कीर्णः । यद्वक्ष्यति   
  
> "येषु येषु समाचारो मया शास्त्रेषु भाषितः ।  
> स्रोतःसु स तथा कार्यो विशेषाद्यागहोमयोः ॥" (१६-२१)  
  
इति । चिन्तारत्नादिव फलोदयो यतः ॥ ३ ॥  
  
एतन्निश्चयाय श्रीभगवानुवाच   
  
  
> शृणु सुन्दरि तत्त्वेन परमार्थं वदामि ते ।  
  
  
प्रश्नितेऽर्थे इत्यर्थात् ॥  
  
> तत्र परमाद्वयचिन्मात्रपरमार्थस्याप्यस्य भगवतो यथा   
तत्तच्चित्रदेवतात्मतोपपन्ना, तथा क्रमेणादिशति   
  
  
> अमृतेशविधानेन मृत्युजित् कथितं मया ॥ ९-४ ॥  
  
  
यत् प्रथमाधिकारादौ   
  
> तदेवं परमं देवममृतेशमनामयम् ।  
> स्वभावस्तत्समुद्दिष्टं व्यापकं शाश्वतं ध्रुवम् ॥ ९-५ ॥  
  
> न तस्य रूपं वर्णो वा परमार्थेन विद्यते ।  
> यस्मात् सर्वगतो देवः सर्वागममयः शुभः ॥ ९-६ ॥  
  
> व्यापकः सर्वमन्त्राणां सर्वसिद्धिप्रदायकः ।   
  
  
तन्निर्णीतमहावीर्यममृतेशं देवं विशेषानुपादानाद् विश्वस्य   
स्वभावो यत् सम्यगुद्दिष्टम्, न तस्य भावि सदाशिवादिरूपं नाम वा   
पारमार्थिकमपि तु  
  
> "आत्मानमत एवायं ज्ञेयीकुर्यात् ।"  
इति,  
  
> श्वातन्त्र्यान्मुक्तमात्मानं स्वातन्त्र्यादद्वयात्मनः ।  
> प्रभुरीशादिसङ्कल्पैर्निर्माय व्यवहारयेत् ॥" (१-५-१६)  
  
इति प्रत्यभिज्ञोद्दिष्टनीत्या पुंसामनुग्रहाय तथावभासितम् । युक्तं   
चैतद्यस्माद्देवः क्रीडादिमयः, सर्वं गच्छति सर्वरूपतया स्फुरति,   
तत एव तत्तदुपदेश्योपदेशिनानाशास्त्ररूपः सर्वशास्त्राणां   
वाक्यैकवाक्यरूपतया परामर्शात्मकभगवदेकरूपत्वात्, अतश्च   
शुभः पराद्वयश्रेयोमयः । केवलं यत्र परमेश्वरेण सा परा   
विमर्शमयता न प्रकाश्यते, ते   
सृष्ट्यादिपा(मा)त्रवाक्यैकवाक्यतामचेतयमाना   
अवान्तरवाक्यार्थविश्रान्तास्तत्तन्मितव्याप्तिकशास्त्रविनेयाः ।   
ततश्चोक्तयुक्त्या सर्वागममयो देवस्तत एव सर्वमन्त्रानप्यभेदेन व्याप्य   
स्थितोऽतश्च सर्वसिद्धिप्रदः ॥  
  
एतद् दृष्टान्तेन घटयति   
  
  
> निर्मलं स्फटिकं यद्वत् तन्तौ प्रोतं सितादिके ॥ ९-७ ॥  
> प्रतिबिम्बेत सर्वत्र येन येन हि रञ्जितम् ।  
  
> तत्तद् दर्शयतेऽन्येषां न स्वभावेन रञ्जितम् ॥ ९-८ ॥  
> तथा तथैव देवेशः सर्वागमनियोजितः ।  
  
> फलं ददाति सर्वेषां साधकानां हि सर्वतः ॥ ९-९ ॥   
  
  
प्रतिबिम्बेतेति प्रतिबिम्बं गृह्णीयात् । न स्वभावेनेति   
स्वच्छैकरूपत्वात्, सर्वागमेषु नियोजितः सर्वात्मत्वात्   
तत्तदागमोक्तदेवतारूपतया ध्यातः, सर्वेभ्यः साधकेभ्यः  
फलं ददाति ॥  
  
यत एवम्   
  
  
> तस्मात् स्रोतःसु सर्वेषु चिन्तामणिरिवोज्ज्वलः ।   
> भावभेदेन वै ध्यातः सर्वागमफलप्रदः ॥ ९-१० ॥  
  
> शिवः सदाशिवश्चैव भैरवस्तुम्बुरुस्तथा ।  
> सोमसूर्यस्वरूपेण वह्निरूपधरो विभुः ॥ ९-११ ॥  
  
  
सर्वेषु स्रोतस्सु उज्ज्वलो भ्रजमानः शिवो   
भावभेदेनाशयविशेषौचित्येन सदाशिवादिरूपतया ध्यातः   
सिद्धान्तवामदक्षिणादिशास्त्रोक्तं फलं प्रददाति ॥ ११ ॥  
  
युक्तं चैतदित्याह   
  
  
> यतो ज्ञानमयो देवो ज्ञानं च बहुधा स्थितम् ।  
> नियन्त्रितानां बद्धानां त्राणं तन्नेत्रमुच्यते ॥ ९-१२ ॥   
  
  
देवः परमेश्वरो ज्ञानमयश्चिन्मात्रपरमार्थः । तच्च ज्ञानं   
बहुधेति स्वातन्त्र्यात् सङ्कोचमाभास्य नानात्वमाश्रित्य स्थितम् । अतश्च   
सङ्कोचाभासभाजो दर्शनोपासाभिः स्वस्वरूपप्रथाहेतुतया यतो   
देवस्त्राणम्, तस्मान्निरुक्तदृशा नेत्रमुच्यते, न तु चक्षुर्गोलकतया ॥   
१२ ॥  
  
अयमेव च   
  
> मृत्योरुत्तारयेद्यस्मान्मृत्युजित्तेन चोच्यते ।  
> अमृतत्वं ददात्येवममृतेश इति स्मृतः ॥ ९-१३ ॥  
  
  
मृत्योर्देहप्राणादिजवञ्जवीभावात् । अमृतत्वं रुद्रशक्तिसमावेशम् ॥   
१३ ॥  
  
  
> एवं सर्वगतो देवो बहुरूपो मणिर्यथा ।  
> सर्वैराराधितो देवि स्वसिद्धिफलवाञ्छया ॥ ९-१४ ॥  
  
> सर्वेषां फलदो देवः प्रार्थितार्थविधायकः ।  
  
  
एवमित्युक्तनीत्या । स्वसिद्धिफलवाञ्छयेति   
तदिच्छावग्राहिततत्फलाभिनिवेशतया ॥ १४ ॥  
  
यत एवम्   
  
  
> तस्माद् भावानुरूपेण साधकः साधने स्थितः ॥ ९-१५ ॥  
> येन येनैव भावेन तस्य तत्फलदो भवेत् ।  
  
  
भावनुरूपेणाशयानुगुणेन । भावेन भावनाप्रकारेण ॥ १५ ॥  
  
इत्थं चान्तर्बहिर्यागयोः   
  
  
> यः सदाशिवरूपेण सदा ध्यायति साधकः ॥ ९-१६ ॥  
> सदाशिवतनुस्तस्य भवतीव सुरेश्वरि ।  
  
  
सदाशिवतनुर्भवति सादाशिवीमिव मूर्तिमनुग्रहायाश्रयति ॥ १६ ॥  
  
उपपन्नं चैतदित्याह   
  
  
> सर्वास्ता (स्तनवो) ह्येष सर्वानुग्रहकारकः ॥ ९-१७ ॥  
  
अतश्च श्रीमदघोरवक्त्रानुगुण्येनायम्  
  
  
> सद्यो वामो ह्यघोरश्च पुरुषेशानविग्रहः ।  
  
  
ध्यातव्य इति शेषः ॥  
  
अस्य च मन्त्रराजस्य पराद्वैतरूपतया   
विश्वात्मकत्वादनेनैवाङ्गासनादि  
  
न्यस्यमित्याह  
  
  
> अनेन हृदयादीनि न्यस्तव्यानि वरानने ॥ ९-१८ ॥  
> अनेनैव तु मन्त्रेण स्वासनं परिकल्पयेत् ।  
  
  
अनया विशेषोक्त्या पूर्वोक्ताङ्गमन्त्राणामपवादो दर्शितः ।   
एवकारोऽन्यूना(न)तिरिक्ततामाह । शोभनमभेदव्याप्त्यावस्थितम्, स्वं   
चानन्तान्तमासनं स्वासनम् । यदुक्तं श्रीकालोत्तरे  
  
> "बीजाङ्कुरं परा शक्त्या पश्चादानन्तमासनम् ।  
> अनन्तं चान्तगं कुर्यात् क्रमेणैव षडानन ॥"  
  
इत्यादि ॥  
  
भगवतः सदाशिवाकारं ध्यानमाह   
  
  
> चन्द्रार्बुदप्रतीकाशं हिमाद्रिनिचयोपमम् ॥ ९-१९ ॥  
> पञ्चवक्त्रं विशालाक्षं दशबाहुं त्रिलोचनम् ।  
  
> नागयज्ञोपवीतं तु व्याघ्रचर्माम्बरच्छदम् ॥ ९-२० ॥  
> बद्धपद्मासनासीनं सिद्धपद्मोपरिस्थितम् ।  
  
  
देवं ध्यायेत् ॥  
  
किं चास्य   
  
> त्रिशूलमुत्पलं बाणमक्षसूत्रं समुद्गरम् ॥ ९-२१ ॥  
> दक्षिणेषु करेष्वेवं वामेषु शृण्वतः परम् ।  
  
> स्फेटकादर्शचापं च मातुलुङ्गुं कमण्डलुम् ॥ ९-२२ ॥  
  
  
स्फेटकमुद्यमनकम् ॥ २२ ॥  
  
किं च  
  
  
> चन्द्रार्धमौलिनं देवमापीतं पूर्ववक्त्रतः ।  
  
  
ध्यायेत् ॥   
  
अस्य च   
  
  
> दक्षिणं कृष्णभीमोग्रं दंष्ट्रलं विकृताननम् ॥ ९-२३ ॥  
> कपालमालाभरणं जगत्सन्त्रासकारकम् ।  
  
> पश्चिमं हिमकुन्दाभं वामं रक्तोत्पलप्रभम् ॥ ९-२४ ॥  
> ऊर्ध्ववक्त्रं महेशानि स्फटिकाभं विचिन्तयेत् ।  
  
  
स्पष्टम् ॥   
  
  
> एवं ध्यात्वा तु देवेशं पूजयेद्विधिपूर्वकम् ॥ ९-२५ ॥  
  
  
विधिः सिद्धान्तोक्तः प्रकारः ॥ २५ ॥  
  
क्व पूजयेत् इत्याह   
  
  
> स्वमूतौं स्थण्डिले लिङ्गे जले वा कमलोपरि ।  
  
  
स्वमूर्तिर्मुख्येत्यादावुक्ता ॥  
  
तत्र च   
  
> ईशानाद्यांश्च सद्योऽन्तान् स्वदिक्षु प्रतिपूजयेत् ॥ ९-२६ ॥  
  
  
मूलमन्त्रेणैव ईशानपूर्वादिदिक्षु ईशानादिवक्त्रावरणक्रमेण   
प्रपूजयेत् ॥ २६ ॥  
  
तदग्रे  
  
  
> आग्नेय्यादौ हृदादीनि न्यस्येत् पूजाविधानतः ।  
  
  
पूजाविधिनिमित्तमग्नीशरक्षोवायुविदिक्षु हृच्छिरःशिखाकवचानि,   
पूर्वादिदिक्चतुष्टयेऽस्त्रम्, देवाग्रे नेत्रमितीत्थमङ्गानि न्यस्येत् ।   
तदुक्तं तत्रैव  
  
> "आग्नेय्यां हृदयं न्यस्येदैशान्यां तु शिरस्तथा ।  
> नैरृत्यां तु शिखां न्यस्येद्वायव्यां कवचं तथा ॥  
  
> अस्त्रं दिक्ष्वथ विन्यस्येत् कर्णिकायां सदाशिवम् ।" (कालो। ७-७-  
८)  
  
इति । नेत्रस्य ज्योतीरूपतया प्राधान्यात् कर्णिकाग्रे स्थानम् । यदुक्तं   
  
श्रीस्वच्छन्दे   
  
> "ज्योतीरूपप्रतीकाशं नेत्रं मध्ये तु संस्थितम् ।" (२-१११)  
  
इति ॥  
  
यदा चैवं पूजयेत् कश्चित्   
  
  
> तदा सिध्यत्यसन्देहं सत्यमेतद् ब्रवीमि ते ॥ ९-२७ ॥  
  
  
आराधकवर्ग इति शिवम् ॥   
  
> परानुग्रहहेवाकाश्रितसादाशिवाकृति ।  
> मृत्युजिज्जयति श्रीमच्छाङ्करं नेत्रमद्वयम् ॥  
  
इति श्रीनेत्रतन्त्रे श्रीमहामाहेश्वराचार्यवर्यश्रीक्षेमराजविरचित-  
नेत्रोद्योते नवमोऽधिकारः ॥ ९ ॥   

