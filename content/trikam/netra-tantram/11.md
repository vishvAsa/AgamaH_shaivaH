+++
title = "११"

+++
  
एकादशोऽधिकारः  
  
" नेत्रोद्योतः "  
  
>  सर्वसौभाग्यसम्भोगवमनं वामदर्शनम् ।  
>  दर्शयत्परमानन्दि नौमि नेत्रं त्रिशूलिनः ॥  
  
दक्षिणस्रोतोऽनुष्ठानात्मतां मृत्युजिन्नाथस्य प्रदर्श्य,   
वामदर्शनात्मतादर्शनाय  
  
श्रीभगवानुवाच   
  
  
> अथेदानीं प्रवक्ष्यामि तन्त्रमुत्तरमुत्तमम् ।  
> मन्त्रेणानेन यष्टव्यं सर्वसिद्धिफलोदयम् ॥ ११-१ ॥  
  
  
उत्तमत्वमस्य पराद्वयसारैतन्मन्त्रव्याप्तियुक्त्यैव ॥ १ ॥  
  
तत्र   
  
> सर्वोपद्रवशान्त्यर्थमष्टपत्रे कुशेशये ।  
> पूर्वोक्तमण्डले देवि मध्ये देवं च तुम्बुरुम् ॥ ११-२ ॥  
  
> दशबाहुं सुरेशानं पञ्चवक्त्रं त्रिलोचनम् ।  
  
  
मूलमन्त्रन्यस्तासनोपरि मूलेनैव विन्यस्य  
  
  
> सादाशिवेन वपुषा वक्त्राण्यस्य प्रकल्पयेत् ॥ ११-३ ॥   
  
  
मूलेनैव ॥ ३ ॥   
  
  
> तं चार्धचन्द्रशिरसं राजीवासनसंस्थितम् ।  
> हिमकुन्देन्दुधवलं तुहिनाचलसन्निभम् ॥ ११-४ ॥  
  
> नागयज्ञोपवीतं च सर्पभूषणभूषितम् ।  
> सर्वाभरणसंयुक्तं व्याघ्रचर्मकटिस्थलम् ॥ ११-५ ॥  
  
> गजचर्मपरीधानं वृषारूढं महाबलम् ।  
> खड्गचर्मधरं देवं टङ्ककन्दलभूषितम् ॥ ११-६ ॥  
  
> पाशाङ्कुशधरं देवं चक्रहस्ताक्षसूत्रिणम् ।  
> वरदाभयहस्तं च सर्वकिल्विषनाशनम् ॥ ११-७ ॥  
  
  
ध्यायेत् । राजीवासनं शुद्धविद्यापद्मव्याप्त्या, तदुपरि वृषभो   
नादशक्तिव्याप्त्या, तदुपरि चिन्मूर्तिर्देवः । टङ्कः आयुधविशेषः ।   
कन्दं कपालम् ॥ ७ ॥   
  
अस्य च  
  
  
> सर्वदिक्षु स्थिता देव्यः पूर्वादौ दूत्य एव च ।  
> आग्नेय्यादिविदिक्ष्वेवं किङ्करा द्वारदेशतः ॥ ११-८ ॥   
  
  
दूतीः किङ्करांश्च नामत उद्दिशति  
  
  
> जम्भनी मोहनी चैव सुभगा दुर्भगा तथा ।  
> दूतयस्तु समाख्याताः किङ्करान् शृण्वतः परम् ॥ ११-९ ॥  
  
> क्रोधनो वृन्तकश्चैव गजकर्णो महाबलः ।  
  
  
तुम्बुरुनाथस्य   
  
  
> सव्यापसव्ये गायत्रीं सावित्रीं विनिवेशयेत् ॥ ११-१० ॥  
> अध ऊर्ध्वेऽङ्कुशं मायां विन्यस्येत्तदनन्तरम् ।  
  
> तदनन्तरमिति किङ्करास्तु समस्तमन्त्रचक्रस्य बहिः ।  
  
  
इत्थं क्रमेण   
  
  
> सर्वाण्येतानि योज्यानि मूलमन्त्रेण सर्वदा ॥ ११-११ ॥  
  
  
एषां ध्यानमाह   
  
  
> सितरक्तपीतकृष्णा देव्यो वै चतुराननाः ।  
  
  
आसां मध्यात्   
  
  
> चतुर्भुजा त्रिनेत्रा च टङ्ककन्दलधारिणी ॥ ११-१२ ॥  
> दण्डाक्षसूत्रहस्ता च प्रेतोपरि विराजते ।  
  
> जया देवी तु विजया रक्तवर्णा चतुर्भुजा ॥ ११-१३ ॥  
> चतुर्वक्त्रा त्रिनेत्रा च शरकार्मुकधारिणी ।  
  
> खड्गचर्मधरा देवी ह्युलूकोपरि संस्थिता ॥ ११-१४ ॥  
> अजिता पद्मगर्भा च चतुर्वक्त्रा चतुर्भुजा ।  
  
> शक्तिघण्टाधरा देवी चर्मपट्टिसधारिणी ॥ ११-१५ ॥  
> अश्वारूढा महादेवी सर्वाभरणभूषिता ।  
  
  
अजिता जयन्ती ॥  
  
  
> भिन्नेन्द्रनीलसदृशी चतुर्वक्त्रा विभूषिता ॥ ११-१६ ॥  
> चतुर्भुजा त्रिनेत्रा च पाशाङ्कुशधरा तथा ।  
  
> रत्नपात्रगदाहस्ता दिव्यासनसुसंस्थिता ॥ ११-१७ ॥  
> सौवर्णाम्बरसंवीता स्वर्णभूषणभूषिता ।  
  
  
अपराजितेत्यर्थात् ।  
  
एताश्च   
  
  
> स्वदिक्षु संस्थिता इष्टा ध्याताः सिद्धिफलप्रदाः ॥ ११-१८ ॥  
  
  
विदिक्षु तु  
  
  
> दूत्यस्तद्रूपधारिण्यः किन्तु वक्त्रैकभूषिताः ।  
> द्विभुजाश्च त्रिनेत्राश्च मुण्डकर्तरिभूषिताः ॥ ११-१९ ॥  
  
  
क्रमेणैव  
  
  
> मत्स्यः कूर्मस्तु मकरो भेकस्तासां तथासनम् ।  
  
  
किं च   
  
  
> किङ्कराः खड्गहस्ताश्च द्विभुजाश्चर्मधारिणः ॥ ११-२० ॥  
> एकवक्त्रास्त्रिनेत्राश्च भ्रुकुटीकुटिलेक्षणाः ।  
  
> सितादिवर्णभेदेन ध्याताः सिद्धिफलप्रदाः ॥ ११-२१ ॥  
  
  
सितादीत्यादिशब्दाद् रक्तपीतकृष्णाः ॥  
  
  
> गायत्री रक्तवर्णाभा वक्त्रैकेन विभूषिता ।  
> बद्धपद्मासनासीना ध्यानोन्मीलितलोचना ॥ ११-२२ ॥  
  
> सावित्री सितवर्णेन ध्यानान्तर्गतलोचना ।  
> तथैवावयवा देवी…  
  
  
तथैवावयवेत्येकवक्त्रा देवी चतुर्भुजा च, किन्तु   
पाशाङ्कुशपुस्तकाक्षसूत्रकरा इयम् । देवीति गायत्री सावित्री च ॥  
  
किं च  
  
  
> …ंआया कृष्णा चतुर्भुजा ॥ ११-२३ ॥  
> महापटावगूहिन्यासम्पुटाकारयुग्मतः ।  
  
  
महेति विततेनाख्यातिव्याप्तिना पटेन पार्श्वगपाशाङ्कुशवत्   
करयुग्मधृतेन शिरःस्थेन निगूहत्याच्छादयति विश्वमवश्यम्, तथा   
आ ईषत् सम्पुटाकारेण युग्मेनान्तःकृतविश्वाच्छादनव्याप्तिना   
करद्वयेनोपलक्षिता ॥ २३ ॥  
  
किं च   
  
  
> अङ्कुशो भैरवाकारः पाशाङ्कुशधरो विभुः ॥ ११-२४ ॥  
> कपालखट्वाङ्गधरो वसाऽसृङ्मांसलम्पटः ।  
  
  
भैरवाकार इति भ्रुकुटीकरालदंष्ट्रलवक्त्रः । अत एव   
श्रीनन्दिशिखायाम्  
  
> "एकवक्त्रो महाभीमः ।"  
  
इत्युक्तम् । तथा   
  
> "…ष्निग्धविद्रुमसन्निभः ।  
  
पाशाङ्कुशाकारशिराः साध्यस्याकर्षणः परः ॥"  
  
इति तत्रैवाभिधानादेवंरूपः चिन्त्यः ॥ २४ ॥   
  
उक्तवक्ष्यमाणस्य मन्त्रचक्रस्यासनन्यासार्थमाह नावं   
  
  
> क्षीरार्णवं चोर्वीं शक्तिमाधारिकां शुभाम् ॥ ११-२५ ॥  
> आसनार्थं प्रयुञ्जीत शान्त्यर्थं सितनीरजम् ।  
  
  
व्योमव्याप्त्या आधारशक्तिः तदुपरि उर्वी पृथ्वी, तदूर्ध्वे   
तत्त्वव्याप्त्या क्षीरार्णवः, तदूर्ध्वे प्लवनचलनधर्मतया   
तेजोवायुद्वयव्याप्त्या नौः । एतावती च   
शुद्धविद्यातत्त्वव्याप्तिकसिताब्जस्य कन्दभूः । यथोक्तं श्रीपूर्वे   
  
> "आदावाधारशक्तिं तु नाभ्यधश्चतुरङ्गुलाम् ।  
> धरां सुरोदं पोतं च कन्दश्चेति चतुष्टयम् ॥" (मा। वि। ८।५५)  
  
इति ॥ २५ ॥   
  
एवमासनमन्त्रचक्रस्य ध्यानमुक्त्वाऽत्रैव विशेषमाह सर्व एव तु   
  
> देवेशि सुशुल्काः(सुशुक्लाः) शान्तिकारकाः ॥ ११-२६ ॥   
> रक्ताः पीतास्तथा कृष्णा ध्यातव्याः कर्मभेदतः ।  
  
  
वश्यादिवैचित्र्येण ॥ २६ ॥  
  
प्रागधिकारान्त इवेहापि रक्षाविधिमाह   
  
  
> अथान्यं सम्प्रवक्ष्यामि चक्रराजं महाबलम् ॥ ११-२७ ॥  
  
  
महाबलं शान्त्यादावप्रतिहतम् ॥ २७ ॥  
  
तत्र   
  
  
> आद्यन्तसम्पुटेनैव मध्ये नाम समालिखेत् ।  
> देवं देवीश्च दूतीश्च पूर्ववद्विधिना न्यसेत् ॥ ११-२८ ॥  
  
> मध्ये दलेषु विदलेष्वन्यतः सर्वतःसुधी ।  
  
  
पूर्वोक्तगोरोचनादिद्रव्योल्लिखिताब्जकर्णिकायां चन्द्रमण्डलमध्ये   
मन्त्रसम्पुटितं साध्यनाम लिखित्वा, उपरि सावित्रीगायत्रीसहितं   
देवं ध्यात्वा सितोपचारेण पूजयेत् । पूर्वादिदिक्पत्रेषु   
जयादिदेवीचतुष्टयमाग्न्येय्यादिविदिग्दलेषु जम्भन्यादिदूतीः   
मन्त्रसम्पुटिता नामतो लिखित्वा पद्मस्य बहिर्दिक्चतुष्टये   
किङ्करांस्तद्बहिर्मायाङ्कुशौ,   
तद्बहिर्वज्रलाञ्छितचतुरश्रसन्निवेशं लिखित्वा सर्वमन्त्रचक्रं   
सितोपचारेणार्चयेदिति पिण्डार्थः । दूतीश्चेति चकारात् किङ्करान्  
मायाङ्कुशद्वयं च । अन्यत इति पद्मक्षेत्राद् बहिर्दिक्षु   
किङ्करादिन्यासः । सर्वत इत्यनेन मायाङ्कुशयोर्बहिश्चतुष्कोणं   
पुरं सूचितम् ॥   
  
एतच्च रक्षाचक्रम्   
  
  
> यथानुरूपैर्नैवेद्यैर्भूरिशान्त्यर्थमात्मनः ॥ ११-२९ ॥  
> अन्यस्य वा प्रयोक्तव्यं…  
  
  
लिखित्वाभ्यर्च्य बन्धनीयम् ॥  
  
  
किं च   
  
  
> …यष्टव्यं शान्तिकर्मणि ।  
  
  
बहिर्मण्डलकं कृत्वा ॥  
  
अत्रौचित्येन होममाह   
  
  
> तिलतण्डुलमध्वाज्यक्षीरशर्करया सह ॥ ११-३० ॥  
> होमयेत् पूर्ववत् कुण्डे प्रशस्तेन्धनदीपिते ।  
  
  
मन्त्रचक्रतृप्त्यर्थमित्यर्थात् । पूर्ववदिति वर्तुल इत्यर्थः ॥ ३० ॥  
  
एवं कृते रक्ष्यस्य   
  
  
> महाशान्तिः प्रजायेत सत्यं मे नानृतं वचः ॥ ११-३१ ॥   
  
  
एताश्च   
  
  
> सर्वरक्षाविधानेषु याज्या देव्यः सुसिद्धिदाः ।  
  
  
प्रोक्तपद्मक्रमेण ॥ ३१ ॥  
  
बहिर्यागे क्रमान्तरेणापि इत्याह   
  
  
> पङ्क्तिष्ठा वा यजेद्देवीर्मध्ये देवं च तुम्बुरुम् ॥ ११-३२ ॥  
> सर्वाः श्रियः समाप्नोति साधकः संयतेन्द्रियः ।  
  
  
एकाग्रचित्त एव ॥  
  
  
> अन्यस्य वा प्रयुञ्जानो जयत्यत्र न संशयः ॥ ११-३३ ॥  
  
  
अत्र जगति । जयति ईहिताप्त्या सर्वोत्कर्षेण वर्तत इति शिवम् ॥ ३३ ॥  
  
> सर्वाः सिद्धीर्वमद्वामस्रोतश्चक्रार्चनक्रमात् ।  
> मृत्युजिज्जयति श्रीमन्नेत्रं शाक्तामृतोल्बणम् ॥  
  
इति श्रीनेत्रतन्त्रे श्रीमहामाहेश्वराचार्यवर्यश्रीक्षेमराजविरचित-  
नेत्रोद्योते एकादशोऽधिकारः ॥ ११ ॥   

