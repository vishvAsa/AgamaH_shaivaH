+++
title = "१७"

+++
  
  
सप्तदशोऽधिकारः  
  
" नेत्रोद्योतः "  
  
> विचित्रचित्रविस्फूर्जन्निजज्योतिःसुधाभरैः ।  
> मृत्युजिज्जयति श्रीमन्नेत्रमैशं भयापनुत् ॥  
  
  
कारुणिकत्वाच्चक्रान्तराण्यपि रक्षार्थं प्रतिपादयितुं   
श्रीभगवानुवाच   
  
  
> अथातः सम्प्रवक्ष्यामि चक्रराजं महाबलम् ।  
  
  
अथेति पूर्वाधिकारोक्तप्रमेयानन्तरम् । अत इति यतो बहुरनुग्राह्यो   
जनस्ततः कस्यचित् कथञ्चिदनुग्रहो भविष्यतीत्याशयेन ॥   
  
तत्र  
  
  
> पूर्ववन्मध्यतो नाम जीवान्तः कल्पयेत् सुधीः ॥ १७-१ ॥  
> प्राणस्यान्तस्ततः कृत्वा वर्णान्तान्तर्व्यवस्थितम् ।  
  
> अन्तिमं तु ततो बाह्ये तद्बाह्ये मध्यमं न्यसेत् ॥ १७-२ ॥  
> प्रथमं तु ततो बाह्यो कर्णिकायां तु विन्यसेत् ।  
  
> केसरेषु स्वराः पूज्या दलेष्वङ्गानि पूर्ववत् ॥ १७-३ ॥  
> बाह्ये कलशमालिख्य कमलोभयमध्यगम् ।  
  
> पूजयेत् पूर्वविधिना जपहोमार्चने रतः ॥ १७-४ ॥  
> साधयत्यचिरेणैव चिन्तितं नात्र संशयः ।  
  
  
पूर्ववदिति साध्यार्णसम्पुटितमुपरिलिखितमन्त्रराजं च नाम   
द्वितीयान्तं पूर्ववत् ।  
  
> "रक्षापदसमायुक्तम् ।" (१७-११)  
  
इत्यग्रेऽभिधास्यमानत्वाद् रक्षेत्येतद्युक्तं जीवस्य सकारस्य   
अन्तःकृतं प्राणस्य हस्य अन्तः क्षित्वा (कृत्वा) वर्णान्तस्य क्षस्य   
अन्तः कुर्यात् । ततोऽस्य बाह्येऽन्तिमं क्षकारम्, तद्बाह्ये मध्यमं   
हकारम्, तद्बाह्ये प्रथमं सकारं लिखित्वा एतत् कर्णिकायां विन्यस्येत्   
। केसरेषु पूर्वादिक्रमेण स्वरान् दलेष्वङ्गानि हृदयादीनि ।   
पूर्ववदिति आग्नेऽयादिक्रमेण । ईदृशस्य कमलस्य बाह्ये कलशं   
लिखेत्, तच्च ऊर्ध्वाधःकमलमध्यगं कृत्वा   
साङ्गमूलमन्त्रार्चाजपहोमरतोऽभीष्टं क्षिप्रं साधयति । अत्र च   
नमःशब्दान्तो मन्त्रः पूजाजपयोः, होमे तु स्वाहान्त इति   
पूर्ववच्छब्दार्थः ॥  
  
किं च इदम्   
  
  
> सर्वशान्तिप्रदं चक्रं पुष्टिसौभाग्यदायकम् ॥ १७-५ ॥  
> आयुर्वीर्यप्रदं चैव ज्वररोगविनाशनम् ।  
  
> परराष्ट्रविभीतानां नृपाणां विजयावहम् ॥ ६ ॥  
> राजस्त्रीणां तत्सुतानां विप्रादीनां च सर्वशः ।  
  
> रक्षा ह्येषा प्रकर्तव्या सर्वोपद्रवनाशिनी ॥ ७ ॥  
  
  
स्पष्टम् ॥ ७ ॥  
  
  
> पङ्क्त्या चैव लिखेन्नाम त्वक्षरान्तरितं प्रिये ।  
> आद्यन्ते मूलमन्त्रं तु वौषड्जातियुतं न्यसेत् ॥ १७-८ ॥  
  
> पूर्ववत् पूजयेद् भूरियागेनैव सितैः शुभैः ।  
> तत्क्षणान्मुच्यते रोगैराघ्रतो यदि मृत्युना ॥ १७-९ ॥   
  
  
देवदत्तादिनाम, अक्षरान्तरितमिति प्रतिवर्णान्तरालं   
न्यस्तमूलमन्त्रं लिखित्वा, आद्यन्तयोर्वौषड्जातियुतं   
मूलमन्त्रमनुलोमप्रतिलोमाभ्यां न्यस्य, सितकुसुमादिभिर्यो  
भूरियागः, तेन पूर्ववत् पूजयेदित्यैकाग्र्येण   
पूजाजपहोमादिभिराराधयेत् ॥ ९ ॥  
  
  
> वौषड्जातियुतं मन्त्रं दिक्ष्वष्टासु लिखेत् सिते ।  
> भूर्जवल्कलके रम्ये मध्ये नाम तु पूर्ववत् ॥ १७-१० ॥  
  
> रक्षापदसमायुक्तं तद्बाह्ये शशिमण्डलम् ।  
> मन्त्रान्त्यवर्णममृतं कलाषोडशसंस्थितम् ॥ १७-११ ॥  
  
> ताभिर्मण्डलमापूर्य बाह्ये तु कलशं न्यसेत् ।  
> तद्बाह्ये चन्द्रसूर्यौ तु पुरन्दरपुरस्थितौ ॥ १७-१२ ॥  
  
> रोचनाकुङ्कुमेनैव क्षीरशर्करया लिखेत् ।  
  
  
दिक्ष्विति पद्मदलात्मसु, मध्य इति कर्णिकायाम्, पूर्ववदिति   
प्रथमप्रयोगवत् साध्यार्णसम्पुटीकृतम्, तद्बाह्ये कर्णिकान्ते,   
शशिमण्डलं ठकारम्, मन्त्रस्य च यदन्त्यवर्णं सकारः,   
अमृतमिति उक्तवक्ष्यमाणपरामृतव्याप्तिकम्, कलासु आदिविसर्गान्तासु   
षोडशसु स्थितं तत्सम्भिन्नम्, ताभिः सकारश्लिष्टाभिः कलाभिः,   
मण्डलमिति चान्द्रं ठकारम्, बाह्य इत्येतत्कमलं कलशोदरे   
लिखेदित्यर्थः । कलशबाह्ये चन्द्रसूर्यौ ठडौ पुरन्दरपुरे चतुरश्रे   
वज्रलाञ्छितसन्निवेशेन स्थितौ कुर्यात् । एतत् शान्तौ,   
पूर्वोपद्रवनाशिनी, पुनरस्यैवोपरि क्षीरपूर्णममृतं स्रवन्तं   
कलशं ध्यायेदिति पुष्टिः ॥  
  
  
> पूजयित्वा विधानेन पूर्ववच्छान्त्यवस्थितः ॥ १७-१३ ॥  
  
  
शान्तिकर्मण्यवस्थितो गुरुः सावधानः स्यादित्यर्थः ॥ १३ ॥  
  
एषा च   
  
  
> राजरक्षा तु वै प्रोक्ता सर्वोपद्रवनाशिनी ।  
  
  
अस्यां तु क्रियमाणायामयं विशेषो यत्  
  
  
> राजरक्षाविधानेन होमयेत् क्षीरसंयुतान् ॥ १७-१४ ॥  
> सितशर्करया युक्तान् सुगन्धीन् घृतमिश्रितान् ।  
  
> क्षीरवृक्षेन्धने वह्नौ तिलान् शान्तिं लभेत सः ॥ १७-१५ ॥  
  
राजरक्षाविधानेनेति तेन प्रयोजनेन बुद्धिस्थेन हेतुना । स इति राजा   
॥ १५॥  
  
किं च   
  
  
> यदा मृत्युवशाघ्रतः कालेन कलितो नरः ।  
> दृष्ट्वा तं पूर्ववद्यागो मण्डले तु यथोदिते ॥ १७-१६ ॥  
  
> क्रियते द्रव्यसम्भारसम्भृतो मृत्युनाशनः ।  
  
  
अस्यैव कलशोदरस्य, उक्तस्थित्या न्यस्तमन्त्रनाथस्य,   
मृत्युनाशनाख्यत्वात् ॥  
  
पूजिते च अस्मिन्   
  
  
> मृत्योरुत्तरते शीघ्रं मन्त्रस्यास्य प्रभावतः ॥ १७-१७ ॥  
> तदेव भूर्जपत्रे तु सितशर्करया सह ।  
  
> क्षीरेण रोचनायुक्तं कुङ्कुमेन युतं लिखेत् ॥ १७-१८ ॥  
> रुक्मकुम्भे तु मध्वक्तं स्थापयेत् सुगोपितम् ।  
  
> तदूर्ध्वतो द्वितीयं तु क्षीरपूर्णं सुशोभनम् ॥ १७-१९ ॥  
> स्रवन्तममृतं ध्यात्वा स्थापयेत् पुष्टिकामतः ।  
  
  
तदेवेति तदेव कलशोदरे चक्रम् । एवं च वदन् समनन्तरयाग   
एवैतद्विषय इति बोधयति । क्षीरेणेत्यादि वदन् पूर्वोक्तस्य यागस्य   
शालिचूर्णसम्पाद्यत्वमादिशति । मध्वक्तमिति मधूच्छिष्टवलितम् ।   
अमृतमिति क्षीररूपमेव स्रवन्तं   
धारणाक्रमेणाधःस्थकलशान्तर्मुञ्चन्तम् ॥  
  
यस्य नाम्ना एवं क्रियते, असौ   
  
  
> सप्तरात्रप्रयोगेण मृत्युजिद् भवते नरः ॥ १७-२० ॥  
  
  
तथा  
  
  
> क्षीणकायो भवेत् पूर्णः पक्षान्ते तु यथा शशी ।  
> न मृत्योर्वशगः सो वै सत्यं मे नानृतं वचः ॥ १७-२१ ॥  
  
> साध्यार्णरोधितं नाम रक्षापदसमन्वितम् ।  
> मध्ये सम्पूजयेत् साध्यं पूर्ववच्चामृतीकुरु ॥ १७-२२ ॥   
  
साध्यमिति नामद्वारेण भावितम् पूर्ववदमृतीकरणं दलाष्टके   
प्राग्वद्   
  
  
वौषडन्तमन्त्रराजकृताप्यायनम् ॥ २२ ॥   
  
एवं भूतं च   
  
  
> तदात्मना तु संवेष्ट्य वारुणेन तु वै पुनः ।  
> कलाशेषेण तद्बाह्ये सम्पूर्णेन तु वेष्टयेत् ॥ १७-२३ ॥  
  
  
आत्मना पुरुषवाचिना मकारेण, ततो वारुणेन वकारेण, ततः   
कलाशेषेण टकारेण, ततः सम्पूर्णेनेति ठकारेण वेष्टयेत् ।   
कलशेनेत्यपपाठः ॥ २३ ॥  
  
  
अनन्तरम्   
  
  
> पुरन्दरं ततो बाह्ये द्विश्चतुर्दिक्षु गोचरे ।  
> तन्मण्डलं तु योज्येत वज्रमण्डलमध्यगम् ॥ १७-२४ ॥  
  
  
पुरन्दरं चतुरश्रं तन्मण्डलम्, द्वि द्वौ वारौ । चतुर्दिक्ष्विति   
चतुरश्रोपरि चतुरश्रं तथा न्यस्येद् यथा अष्टारः सन्निवेशो   
भवति । तच्च अष्टाश्रि मण्डलं वज्रमण्डलमध्यगमिति  
वज्रेण चतुरश्रं मण्डलं कृत्वा तन्मध्ये न्यस्येत् ॥ २४ ॥   
  
एतच्च यस्य नाम्ना क्रियते, असौ  
  
  
> रक्षितश्चामृतेशेन…  
  
  
चकारादमृतीकृतः ॥  
  
ईदृशस्य च साध्यस्य   
  
  
> …ण तस्य भयदाः क्वचित् ।  
  
  
> भवन्ति योगिनीभूतयक्षराक्षसहिंसकाः ॥ १७-२५ ॥  
  
प्रयोगान्तरमाह  
  
  
> कुम्भान्तस्तु लिखेन्नाम तत्स्थाप्यं कमलोपरि ।  
> अधोमुखं तु तत्पृष्ठे कमलं पूर्ववल्लिखेत् ॥ १७-२६ ॥  
  
> तत्कर्णिकास्थं विलिखेदधोवक्त्रप्रयोगतः ।  
> स्रवन्तममृतं ध्यायेत् सम्पूर्णं सर्वतोमुखम् ॥ १७-२७ ॥  
  
> अमृतेशं करन्ध्रेण प्रविष्टं तस्य भावयेत् ।  
> हृदये तत्प्रविष्टं तु सर्वनाडीः प्रपूरयेत् ॥ १७-२८ ॥  
  
  
कुम्भान्तः कमलकर्णिकोपरि साध्यनाम लिखेत् । पूर्ववदिति कलशस्य   
उपरि । तदिति ऊर्ध्वकमलकर्णिकास्थममृतेशमन्त्रमधोमुखं   
लिखित्वाधोमुखबिन्दुगत्याऽमृतं स्रवन्तं ध्यायेत् । तच्चामृतं   
साध्यस्य नामस्थानध्यातस्य करन्ध्रेण हृत्प्रविष्टं सर्वनाडीः   
प्रपूरयेत् ध्यायेत् ।  
  
तस्य च   
  
  
> तत्क्षणाज्जायते पुष्टिः क्षीणकायोऽपि यो नरः ।  
  
  
अन्यदप्याह  
  
  
> पङ्क्त्या तु विलिखेन्मन्त्रं प्रत्येकं वर्णमध्यगम् ॥ १७-२९ ॥  
> नाम साध्यस्य वै लेख्यं…  
  
  
वर्णमध्यगमित्येकैकमन्त्रान्तरान्तर्लिखितम् तस्य बहिर्निवेशः ।  
  
  
> …डिग्विदिङ्मृत्युजिल्लिखेत् ।  
> पूर्ववत् पद्ममालिख्य षडङ्गं पूर्ववत् प्रिये ॥ ३० ॥  
  
> संयोज्य पूजयेच्छक्त्या यथाविभवविस्तरैः ।  
> सर्वश्वेतोपचारेण सर्वदुःखनिबर्हणः ॥ १७-३१ ॥  
  
> भवते मन्त्रमुख्यस्तु नात्र कार्या विचारणा ।  
  
  
कमलं लिखित्वा तद्दलेषु मृत्युजिन्नाथं पूर्ववदिति वौषडन्तम्,   
तद्बहिरपि कमलं लिखित्वा पूर्वोक्तं षडङ्गं प्राग्वद् दलेषु   
संयोज्य चक्रमेतत् पूजयेत् । पद्ममालिख्येति काकाक्षिवत् । नात्र कार्या   
विचारणेत्यनेन पूर्ववद् निःसंशयस्यैवैतद् फलतीत्यादिशतीति  
शिवम् ।  
  
  
> क्रीडाकल्पितसंस्थानकृतसन्निधिशाङ्करम् ।  
> श्रीमन्नेत्रं नुमः सर्वरक्षाकरमनर्गलम् ॥  
  
इति श्रीनेत्रतन्त्रे श्रीमहामाहेश्वराचार्यवर्यश्रीक्षेमराजविरचित-  
नेत्रोद्योते सप्तदशोऽधिकारः ॥ १७ ॥   
