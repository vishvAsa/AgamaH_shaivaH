+++
title = "१२"

+++
  
द्वादशोऽधिकारः  
  
" नेत्रोद्योतः "  
  
यत्कामान्तकमप्यनन्तजनताकामैकसम्पूरणं   
>  यद्विश्वान्तकमन्तकान्तकमलं यच्चाकुलं सत्कुलम् ।  
  
सर्वोल्लासि समग्रभेददलनात्त्राणं त्रिलोक्याः परं   
> शार्वं तन्नयनं स्वधामनयनं धामत्रयात्म स्तुमः ॥  
  
ऊर्ध्वदक्षिणवामस्रोतोरूपतामुन्मील्य,   
तदविभेदसारकुलाम्नायमयतामपि मृत्युजिन्नाथस्य  
दर्शयितुं श्रीभगवानुवाच अथातः सम्प्रवक्ष्यामि   
कुलाम्नायनिदर्शनम् । यागं होमं जपं कार्यं येन सर्वमवाप्नुयात् ॥ १ ॥   
कुलाम्नाये निदर्शनं प्रकाशो यस्य तादृशं कार्यं कर्तंव्यं   
यागहोमादि सम्यक् सम्प्रवक्ष्यामि, येन साधकः सर्वं भोगं मोक्षं   
प्राप्नोति । तत्रादौ एशान्यादिवायव्यदिगन्तं गणेशवटुकगुर्वादीन्,  
प्राग्दक्षिणपश्चिमासु श्रीखगेन्द्रकूर्ममेषनाथान् सदूतीसन्तानान्,   
उदीच्यां श्रीमच्छन्दकुङ्कुणाम्बादिसाधिकारराजपुत्रषट्कं   
सदूतीकमिति इहत्यमन्त्रपूर्वं पादान्तमर्चयेदिति   
कुलाम्नायदर्शनशब्दार्थः ॥ १ ॥  
  
अथैतद्युगगुरुपङ्क्यन्तः   
  
  
> पद्ममध्ये तु सम्पूज्यो भैरवः पूर्वचोदितः ।  
> पूर्वादिदिग्दलावस्था ह्यष्टौ देव्यः स्वभावतः ॥ १२-२ ॥  
  
  
> ब्रह्मादिदेवतानां च स्वरूपायुधवाहनाः ।  
  
ब्रह्मादीनां स्वभावत इति तदीयेन सृष्ट्यादिकारिणा स्वरूपेण ।   
स्वानि ब्रह्मादिसम्बन्धीनि रूपायुधवाहनानि यासाम् ।  
  
ता नामतो दर्शयति  
  
  
> ब्रह्मी माहेश्वरी चैव कौमारी वैष्णवी तथा ॥ १२-३ ॥  
> वाराही चैव माहेन्द्री चामुण्डा बहुरूपिणी ।  
  
  
आद्याश्चतस्रः पूर्वदक्षिणादिदिक्षु । अपरा एशवायव्यादिविदिक्षु ।   
एवमनुलोमप्रतिलोमाभ्यां सर्गसंहारक्रमक्रोडीकारोभवतीति गुरवः   
॥   
आसां रूपायुधासनभेदं स्फुटयति   
  
  
> ब्रह्मादिबहुरूपान्तं रूपमासां स्ववाहनम् ॥ १२-४ ॥  
> स्वायुधं चैव सर्वासां स्वरूपेण विभूषितम् ।  
  
  
ब्रह्मादीनां यदरुणत्वचतुर्भुजत्वादिरूपं तदेवासाम् (रूपम्)।   
तद्वाहनमेव च वाहनम्, तच्च   
हंसवृषमयूरगरुडैरावणकुम्भीरप्रेतरूपम् । वाराह्यास्तु   
वाहनं न दृश्यते । तदायुधमेव चायुधम्, तच्च   
दण्डत्रिशूलशक्तिचक्रवज्रखड्गरूपम्, एतच्च दक्षिणहस्ते ।  
एतच्चासनादि सर्वं स्वेन स्वभावेन भ्रजमानम् ॥   
  
अन्यत्र हस्तत्रये साधारविधिमाह   
  
  
> कपालखट्वाङ्गधरा वरा१भयकरोद्यताः ॥ १२-५ ॥   
  
वामो वरदः ॥ ५ ॥  
  
दिक्क्रमेण न्यासमुक्त्वा पङ्क्तिक्रमेणाप्याह   
  
  
> पङ्क्तिष्ठा वा यजेद्देवीः सर्वाभीष्टफलप्रदाः ।  
  
  
देवस्य सव्यापसव्ययोश्चतुष्कं चतुष्कमित्यर्थः ॥  
  
किं चेमाः   
  
  
> सर्वेषामेव शान्त्यर्थं प्राणिनां भूतिमिच्छता ॥ १२-६ ॥   
> भूरियागेन यष्टव्या यथाकामानुरूपतः ।  
  
  
शान्तिकादौ सितादिरूपेणेत्यर्थः ॥  
  
  
> विशेषाद्देवि यष्टव्या भूभृतामपि दैशिकैः ॥ १२-७ ॥  
  
  
महासम्भारेणेत्यर्थः ॥ ७ ॥  
  
यतस्ते   
  
  
> आसामेव प्रसादेन राज्यं निहतकण्टकम् ।  
> भुञ्जते सर्वराजानः सुभगा ह्यवनीतले ॥ १२-८ ॥  
  
  
युक्तं चैतदित्याह  
  
  
> यस्मादेतज्जगत्सर्वं देवीनां तु स्वभावजम् ।  
> एता योनिस्वरूपास्तु देवादिजगतः प्रिये ॥ १२-९ ॥  
  
> सर्वास्ताः सर्वदुःखौघहारिण्यः प्राणिनां प्रिये ।  
> रक्षन्ति मातृवच्चैताः पालयन्ति जगत् सदा ॥ १२-१० ॥  
  
  
विश्वकारणत्वाद्विश्ववद् भूतसर्गं स्वत एव रक्षन्ति किं पुनरर्चिता   
इत्यर्थः ॥ १० ॥  
  
किं च   
  
  
> कोष्ठे वै कार्षिका यद्वच्छक्तिरूपं जगत् प्रिये ।  
> प्रलये धारयन्ति स्म सृजन्तीह पुनश्च ताः ॥ १२-११ ॥  
  
  
यथा कृषीवलाः प्रलये पौषमासात्मनि संहारकाले शक्तिरूपं   
बीजावस्थावशेषं स्थावररूपं जगत् कोष्ठे कुसूले धारयन्ति   
पुनः सृजन्ति वापोन्मुखं कुर्वन्ति तथा देव्यो   
विश्वात्मजगत्संहारकालेषु संस्कारावशेषं पुनश्च   
सृष्ट्युन्मुखं सम्पादयन्ति ॥ ११ ॥  
  
  
> यद्वच्च कार्षकाः काले बीजवापं प्रकुर्वते ।  
> फलाय तद्वत् फलदा ब्रह्मकल्पसिसृक्षया ॥ १२-१२ ॥  
  
  
काल इति वसन्ते१ । फलदा इति देव्यः । ब्रह्मेति ब्रह्मणो यः कल्पः   
स्वदिनात्मा, तत्र या सिसृक्षा तया हेतुभूतया । ब्रह्मकल्पशब्दः   
सदाशिवान्तदिनोपलक्षणपरः । देव्य एव हि   
तत्तत्सदाशिवादिब्रह्मान्तकारणाधिष्ठानेन सृष्ट्यादि कुर्वते ।   
यदुक्तं श्रीस्वच्छन्दे२ "ब्रह्मी नाम विभोः शक्तिर्यत्रेच्छा तत्र   
पातयेत् ।"  
  
इति । तथा  
  
> "वैष्णव्यास्तु स्मृतो विष्णुः… ।"  
  
इति ॥ १२ ॥   
  
यतश्च  
  
> कल्पादौ कल्पमध्यान्ते व्याप्नुवन्ति जगच्च ताः ।  
> तस्मात् सर्वप्रकारेण शान्त्यर्थं हितकारिकाः ॥ १२-१३ ॥  
  
> यष्टव्या देवि होतव्या ध्यातव्याः सिद्धिकामतः ।  
  
  
होतव्या इति होमेन तर्पणीयाः । सिद्धिकामत इति सिद्धिकामेन ॥   
  
किं च   
  
  
> सर्वबीजैस्त्रिमध्वक्तैस्तिलैर्वा श्रीफलैः शुभैः ॥ १२-१४ ॥  
> पुष्पैर्वा सुप्रशस्तैश्च फलैर्वान्यैः सुहोमितैः ।  
  
> सर्वसिद्धिप्रदा देव्यः सर्वकामफलप्रदाः ॥ १२-१५ ॥  
  
  
सर्वसिद्धिप्रदस्वभावत्वात् सर्वाणि कामफलानि प्रददतीत्यर्थः ।  
  
अत्र च   
  
> शर्वकामप्रदो होमस्तिलैः शस्तो घृतान्वितैः ।  
> धान्यैर्धनार्थसिद्ध्यर्थं घृतगुग्गुलुहोमतः ॥  
>   
> जायते विपुला सिद्धिरधमा मध्यमोत्तमा ।  
  
  
> श्वेतारबिन्दैराज्याक्तैर्बिल्वैश्च श्रियमाप्नुयात् ॥" (२-२८०-२८१)  
  
इत्यादि श्रीस्वच्छन्दोक्तमनुसर्तव्यमिति शिवम् ॥ १५ ॥  
  
> विश्वसर्गादिकृत्स्वाभावैरिञ्च्यादिकुलक्रमात् ।  
> अकुलो जयति श्रीमानेकश्चिन्नेत्रभैरवः ॥  
  
इति श्रीनेत्रतन्त्रे श्रीमहामाहेश्वराचार्यवर्यश्रीक्षेमराजविरचित-  
नेत्रोद्योते द्वादशोऽधिकारः ॥ १२ ॥   

