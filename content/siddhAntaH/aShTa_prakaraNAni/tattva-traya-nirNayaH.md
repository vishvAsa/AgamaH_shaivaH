+++
title = "तत्त्वत्रयनिर्णयः"
+++
  
  
  
तत्त्वत्रयनिर्णयः  
  
सद्योज्योतिः शिवाचार्यप्रणीतः  
  
अघोरशिवाचार्यकृतवृत्तिसहितः  
  
	सिद्धानि यत्प्रसादाद् दृष्टादृष्टानि वाञ्छितान्यचिरात् ।  
	नत्वा शिवं विधास्ये तत्त्वत्रयनिर्णये वृत्तिम् ॥  
  
तत्र तावदाचार्यः प्रारिप्सितप्रकरणस्याविघ्नपरिसामाप्त्यर्थं   
तत्प्रतिपाद्येनार्थेन विशेषयन् परमेश्वरमेव प्रणमति-  
  
पुम्भ्यः फलं विचित्रं ददाति संवीक्ष्य बन्धवैचित्र्यम् ।  
स्वमहिम्नाऽनाद्युदयोऽनायत्तो नमो नमस्तस्मै ॥ १ ॥  
  
अनादिरुदयः सर्वविषयज्ञानक्रियाप्रकाशो निर्मलत्वेन यस्य सोऽनाद्युदयः,   
तस्याप्यादिमुक्तत्वाभ्युपगमेऽनवस्था स्यादिति भावः । अत एव चासौ न कस्यचिदायत्तः,   
स्वतन्त्र इत्यर्थः । एवंविधो यः शक्त्यात्मना स्वेन महिम्ना बन्धचैचित्र्यमालोक्य   
मलावृतत्वेनास्वतन्त्रेभ्यः पुरुषेभ्यो विचित्रं फलं ददाति । तत्र   
पक्वमलेभ्यस्तत्पाकवैचित्र्यानुगुणं परापरमोक्षं ददाति,   
अपक्वमलेभ्यस्तत्परिपाकार्थमेव कर्मवैचित्र्यानुगुणं भोगरूपं फलं   
ददातीत्यनेनास्य सर्वानुग्राहकत्वं सिद्धम् । स च शिव एव, तस्यैव   
सर्वज्ञत्वसर्वकर्तृत्वात्मनाऽनादिसिद्धेन शिवत्वेन योगो यस्तस्मै शिवाय नमो नम इति ॥   
१ ॥  
  
	इत्थं कृतपरगुरुनमस्कारः प्रकरणकरणं प्रतिजानीते-  
  
	अथ नतिभाजस्तन्त्रे सङ्क्षेपात् किञ्चिदर्थसद्भावम् ।  
	वक्ष्ये ज्ञातं गुरुतो हितकृतये मन्दबुद्धीनाम् ॥ २ ॥  
  
	अत्र ह्याचार्यः श्रीमद्रौरवसिद्धमर्थसद्भावं तत्त्वसङ्ग्रहेण सङ्क्षेपात्   
प्रकाश्य श्रीमत्स्वायम्भुवसिद्धमनेन प्रकाशयति । अत एव तत्समाप्तावुक्तम्- इत्यवदत्   
तत्त्वानि तु सद्योज्योतिः सुवृत्तिकृत् (श्लो० ५७) इति, श्रीमद्रौरववृत्तेरेव सुवृत्तित्वेन सिद्धत्वात् ।   
अत्राप्युपसंहारे वक्ष्यति- उक्तः समासतोऽयं तत्त्वत्रयनिर्णयश्च वृत्तिकृता ।   
स्वायम्भुवस्य (श्लो० ३२) इति । नतिर्नमस्कारः । सर्वात्मभिः क्रियमाणं भजतीति   
नतिभागत्र शिव एव, तस्यैव सर्वेश्वरत्वेन सर्वाराध्यत्वात् । तस्य शिवस्य तन्त्रे शास्त्रे   
गुरुसम्प्रदायादा परमेश्वरमविच्छिन्नाज्ज्ञातं मन्दबुद्धीनां हिताय वक्ष्य इति ॥ २   
॥  
  
	शम्भुः पुरुषो माया नित्यं विभु कर्तृशक्तियुक्तं च ।  
	सुप्तेऽपि विकृतिजाते त्रितयं जागर्ति तत्त्वानाम् ॥ ३ ॥  
  
	अत्र शं सुखमप्रेर्यतारूपं भावयतीति शम्भुः । शम्भुशब्देन   
समवेतशक्त्यविनाभूतः शिवः कथ्यते, पुरुषशब्देन च जात्येकवचनेन सर्वे आत्मानः,   
मायाशब्देन च तन्त्रोच्चारितेन मायामहामायारूपं शुद्धाशुद्धं   
जगदुपादानद्वयमुच्यते । यदुक्तं श्रीमद्रौरवे- मायोपरि महामाया (४।२८) इति । तच्च   
त्रितयं नित्यम्, अनादित्वात्, तेषामप्यादिमत्त्वेऽनवस्थाप्रसङ्गात्, नित्यत्वेन श्रवणाच्च ।   
किञ्च, विभु । तत्र शम्भुपुरुषौ सर्वगतावेव, असर्वगतत्वे व्योमादिवदमूर्तत्वेन   
गमनासम्भवात् । शिवस्य सर्वाधिष्ठानत्वमात्मनश्च देशान्तरकर्मफलभोगो   
नोपपद्यते यतः । माया च स्वकार्यव्यापिका । अत्र च   
मलस्याऽनाद्यात्मावारकत्वेनार्थान्नित्यत्वं व्यापित्वं च सिद्धमिति न पृथक्   
तस्योपादानम् । तथा कर्तृशक्तियुक्तं च । तत्र पतिपुरुषौ चेतनत्वाद् जगत्कर्तृत्वेन   
भोक्तृतया च कर्तृशक्तियुक्तौ, कर्तृत्वादेव च ज्ञातृशक्तियुक्तौ । दृक्क्रियात्मकमेव च   
स्वरूपं चैतन्यस्य । यच्छ्रूयते- चैतन्यं दृक्क्रियारूपम् (मृ० वि० २।५) इति । माया च   
कर्तुः परमेश्वरस्य शक्त्याऽधिष्ठिता । ततश्च तत्त्वानां त्रितयं कार्यवर्गे   
सङ्गृहीतेऽपि जागर्ति प्रकाशत एव ॥ ३ ॥  
  
	इत्थमेषां साधर्म्यमुक्त्वा वैधर्म्यमाह-  
  
	शिवपुरुषावतिसङ्ख्यौ प्रसवविहीनौ चिता समेतौ च ।  
	एकं प्रसवित्वयुतं मायातत्त्वं चिता विहीनं च ॥ ४ ॥  
  
	तत्र आत्मवर्गोऽनन्तत्वादतिसङ्ख्यः,   
शिवोऽप्यनन्तचिदचिद्वस्त्वधिष्ठानादौपचारिणेक भेदानन्त्येन   
युक्तत्वादुपचारेणातिसङ्ख्यः । अथवा मुक्तात्मनामपि मलापनयनादभिव्यक्तेन   
सर्वविषयेण ज्ञानक्रियात्मना शिवत्वेन योगाच्छिवपदेनोपादानं   
कृत्वाऽतिसङ्ख्यत्वमुक्तम् । तौ च द्वावविकारित्वात् प्रसवेन परिणामात्मना विहीनौ   
प्रोक्तवच्चैतन्ययुक्तौ च । मायातत्त्वं तु शद्धमशुद्धं वा परमोपादानत्वादेकम् ।   
अनेकत्वे ह्यचैतन्ये सत्यनेकत्वात् कारणपूर्वकत्वं स्यात् । उपादानत्वादेव च तत्   
कार्यप्रसवयुक्तं मृदादिवदचेतनं च ॥ ४ ॥  
  
	इत्थं शिवात्मनोर्मायातत्त्वाद् वैधर्म्यं प्रदर्श्याऽधुना शिवस्यात्मनां च   
वैधर्म्यं दर्शयितुमाह-  
  
	ईशाः प्रवृत्तवीर्यास्तत्रैकोऽनादिसिद्धगुणविभवः ।  
	मुक्तेश्वरवैमल्यं सर्वार्थे दृक्क्रिये च ततः ॥ ५ ॥  
  
	प्रवृत्तवीर्याः सर्वविषयसामर्थ्या ये, ते सर्व एव स्वतन्त्रत्वादीशशब्दवाच्याः ।   
तेषु मध्यादेकः परमशिवोऽनादिसिद्धगुणसम्पदित्युक्तम् । ततश्च मुक्तात्मनां   
पतिसमत्वभाजाम्, ईश्वराणां विद्येश्वरादीनां ततः शिवादेव निमित्तभूताद्वैमल्यं   
शिवत्वाभिव्यक्तिश्च सम्पन्ना । तत्र   
विद्येशादयोऽधिकारमलांशयोगाच्छिवनियोगेनाधिकारं कुर्वन्ति, मुक्तात्मानस्तु   
तदप्रेर्यत्वात् तेनैव परानुग्रहनिर्वाहाच्च न प्रवर्तन्ते ॥ ५ ॥  
  
     नन्वनादिमुक्तस्य शिवस्यापि सकलनिष्कलादिभेद ईशानतत्पुरुषादिभेदश्च श्रूयते,   
अत आह-  
            
     नतिपूर्वः कृतवर्गस्तेन स्वामिन्यनादिसंसिद्धे ।  
     सकलाकलप्रभेदो गीतो यश्च क्रियाविषयः ॥ ६ ॥  
            
     कृतवर्गः शुद्धाशुद्धरूपः कार्यवर्गः, नतिपूर्वं   
शुद्धाशुद्धोपादानपरिणामपूर्वः, उत्पद्यत इति शेषः । तेनाऽनादिसिद्धे तस्मिन् यः   
सकलादिभेदः, यश्च क्रियाविषयः सृष्ट्यादिपञ्चककृत्यविषयः सद्योजातादिभेदः,   
स्वकार्योद्योगादिभेदात् सृष्ट्यादिकार्योपाधिभेदाच्चोपचारेण शास्त्रेषु गीतो न   
परमार्थिकः । यच्छ्रूयते- अधिकारी च भोगी च लयी स्यादुपचारतः इति, तद्भेदः   
कृत्यभेदेन न भेदः परमार्थतः इति (च?), ईशः सदाशिवः शान्तः कृत्यभेदाद्   
विभिद्यते इति (च) । पशुविषयः सकलाकलप्रभेदो वास्तव एव । तथाहि- बन्धत्रययुक्तः   
कलादियोगे, विज्ञानादिना कर्मक्षयेऽपि संस्कारवशात् किञ्चित्कालमवस्थितश्चेति द्विविधः   
सकलः । अकलोऽपि द्विविधः । तत्र प्रलयेन कलादेरुपसंहृतत्वान्मलकर्मयुक्तः   
प्रलयाकलः, विज्ञानयोगादिना कर्मक्षयेण केवलमलमात्रयुक्तो विज्ञानकेवलः ।   
मुक्तस्त्वमल एव । यदुक्तं श्रीमत्स्वायम्भुवे- अथात्माऽविमलो बद्धः पुनर्मुक्तश्च   
दीक्षया । विज्ञेयः स त्रिधावस्थः केवलः सकलोऽमलः ॥ इति ॥ ६ ॥  
            
     अथ बद्धस्वरूपमाह-  
            
शिवगुणवद् गुणजातं पुंसामपि सर्वसङ्गतं किञ्च ।  
एकेन हि सर्वेषां मलेन तदनादिसंरुद्धम् ॥ ७ ॥  
            
     शिववज्ज्ञानक्रियात्मकं व्यापकं स्वरूपमात्मनामप्यस्तीति । उक्तं च   
श्रीमन्मृगेन्द्रे- चैतन्यं दृक्क्रियारूपं तदस्त्यात्मनि सर्वदा । सर्वतश्च यतो मुक्तौ   
श्रूयते सर्वतोमुखम् ॥ (वि० २।५) इति । तच्च व्यञ्जकापेक्षत्वात् सर्वेषामात्मनां   
स्वरूपं केनचिदेकेन मलेनानादिकृत्वा संरुद्धमवसीयते । तच्च मलमनादित्वादेकमेव   
। अनेकत्वे ह्यचेतनत्वाद् घटादिवत् कारणान्तरं मृग्यम् । ततश्चात्मनामनाद्यावरणं   
न सम्भवति । तदुक्तं श्रीमत्स्वायम्भुवे- अथानादिमलः पुंसाम् (३३।१) इति ॥ ७ ॥  
            
तेनानीशा ह्यज्ञा निर्व्यापारा विना बलव्यक्तिम् ।  
न च शक्तास्ते स्वबलं विमलं सर्वार्थगं स्वतः कर्तुम् ॥ ८ ॥  
            
     मलयुक्तत्वाच्चात्मानः स्वबलव्यक्तिं विनाऽस्वतन्त्रा अज्ञा अक्रियाश्च भवन्ति,   
ततस्तद्व्यञ्जकं शिवमपेक्षन्त इति भावः । नन्वात्मानो ज्ञानादिना स्वबलव्यक्तिं   
करिष्यन्ति ? तदयुक्तमित्याह- न च शक्ता इति । अयमभिप्रायः- मलस्य द्रव्यत्वाच्चक्षुषः   
पटलस्येव न ज्ञानमात्रान्निवृत्तिः, अपि तु चक्षुर्वैद्यव्यापारेणेवेश्वरव्यापारेण   
दीक्षाख्येनैवेति । एतच्च विस्तरेणोक्तमस्माभिस्तत्त्वसङ्ग्रहलघुटीकायाम् ॥ ८ ॥  
  
	मलसंरोधाद् यदतस्तेषामकृतो हि शिववशीकारः ।  
	पत्युस्त्वेते रोध्या बध्याः शोध्याश्च बोध्याश्च ॥ ९ ॥  
  
	मलावृतत्वात् तेषामनावृतेन शिवेन वशीकारोऽकृतोऽनादिसिद्ध इति यदतोऽस्मात्   
कारणात् ते रोधशक्त्या रोध्याः, कर्मभोगार्थं कलादिबन्धेन बध्याश्च ।   
रोधश्चात्र पाशसामर्थ्योत्पादनेनात्मनां यथानुगुणभोगभोजनात्मकस्तिरोभावः ।   
ततश्च मलपरिपाके सति दीक्षया मलादिपाशापनयनेन शोध्याः, तयैव शिवत्वव्यक्त्या   
प्रबोध्याश्च भवन्ति ॥ ९ ॥  
  
	अत्र पराशङ्का-  
  
नित्ये ज्ञानादिबले मलादिपरिकल्पनं ननु ज्यायः ।  
सत्यं नान्या दृक् तत् तादृग् यस्मात् तदीश्वरे दृष्टम् ॥ १० ॥  
  
	ननु ज्ञानक्रियाबले नित्ये सिद्धे तदावारकत्वेन मलादिकल्पनं ज्यायो भवति   
नान्यथा, तस्य तु कादाचित्कत्वदर्शनात् कथमेवं कल्प्यते ? अत आह- सत्यमिति ।   
यस्मादीश्वरे तद् ज्ञानक्रियात्मकं चैतन्यं तादृग् नित्यं दृष्टम्, तस्मादात्मस्थमपि   
तत् चैतन्यत्वान्नान्या दृग् नित्यमेव । अन्यथा आत्मनां   
विकारित्वेनाचेतनत्वादनित्यत्वादिदोषप्रसङ्गः स्यादिति भावः ॥ १० ॥  
  
	किञ्च, मलाद्यभावे शरीरादियोगोऽप्यस्य न सम्भवतीत्याह-  
  
मायाविकारयोगे कर्मयुतः कारणं मलो भविनाम् ।  
मलशक्तयो विभिन्नाः प्रत्यात्मानं च तद्गुणावरिकाः ॥ ११ ॥  
  
	कर्मभोगार्थमेव शरीरादेरिष्टत्वान्निर्मलस्य मुक्तात्मनस्तदसम्भवाच्च   
शरीरादियोगो नास्ति । तदुक्तं श्रीमत्स्वायम्भुवे- तद्भावभाविनो भावाः सर्वे   
मायात्मकाः पशोः इति, तथा- कर्मतश्च शरीराणि विविधानि (विषयाः कारकाणि चेति   
तत्रत्यः पाठः ।) शरीरिणाम् (स्वाय० ३२।१३) इति । नन्वेवं चेन्मलस्यैकत्वादेकमोक्षे   
सर्वमोक्षप्रसङ्गः ? अत आह- मलशक्तय इति । मलस्य   
प्रत्यात्मनियतानेकशक्तित्वादेकस्याः पाकेन निवृत्तौ तदावार्यस्यैव मोक्षो न सर्वस्येति   
भावः ॥ ११ ॥  
  
	एतदेवाह-  
  
	विनिवर्तते निरोधात् पुम्बलतः परिणमन् मलः कालात् ।  
	परिणतिविशेषयोगात् स कदाचित् कस्यचित् कथञ्चिच्च ॥ १२ ॥  
  
	मलो हि परिणमन् पुम्बलविषयादावरणान्निवर्तते । स चाचेतनत्वान्न स्वयं   
निवर्तते, अपि त्वीश्वरस्य व्यापारेणैवेत्युक्तम् । स च परिणामः क्रमविकासस्वभावानां   
पद्मानामिवाऽनियतकाल इत्याह- परिणतिविशेष इति ॥ १२ ॥  
  
	अत एव परिणतिविशेषयोगान्मलपाकतारतम्येनात्मनां साधनभेदात्   
परापरमुक्तिभेद इत्याह-  
  
अत एव पुद्गलानां परिदृष्टाः साधनादुदयभेदाः ।  
कालाद् गुणतश्च तथा घटतेऽसौ नान्यथेशतो जातु ॥ १३ ॥  
  
	मोक्षः सप्तप्रकारोऽयम् (यो० ५।६७) इत्यादि श्रीमतङ्गादिश्रूयमाणः   
साधनभेदाद् भक्तिश्रद्धादिगुणभेदात् कालभेदाच्च जायमानोऽसौ मोक्षात्मक   
उदयभेदो मलपरिणतिविशेषादेव घटते, नान्यथा । न चेश्वरात् तदनपेक्षादेष भेदो   
भवति, पक्षपातादिदोषप्रसङ्गात् । न चास्य सर्वानुग्राहकस्य पक्षपातः ॥ १३ ॥  
  
	अत एव नैष्ठिक्यादिदीक्षाभेदस्याप्युपपत्तिरित्याह-  
  
	इत्थं गणनाहीनं निमित्तमभिवीक्ष्य चेश्वरेणोक्तम् ।  
	सद्युक्तिमद् विमुक्तौ नेतरथा साधनानन्त्यम् ॥ १४ ॥  
  
	एकरूपे मलपरिपाके तन्निवृत्त्युपायस्तत्फलं चैकरूपमेव स्यादिति भावः । एष   
च दीक्षाभेदो मलपरिपाकादिभेदश्चास्माभिः मृगेन्द्रवृत्तिदीपिकायां विस्तरेणोक्तः ॥ १४   
॥  
  
	साधनानन्त्यमेव प्रपञ्चयितुमाह-  
  
	यस्य यथा यावद्भिः स श्रेयोरोधकृन्मलः पाशैः ।  
	तस्य तथा तावद्भिर्निहितैर्विजहाति बन्धत्वम् ॥ १५ ॥  
  
	यस्य विज्ञानकलादेरात्मनो यावद्भिः पाशैः सह यथा मलो रोधं करोति ।   
विज्ञानकलस्य केवल एवाज्ञत्वाक्रियत्वव्याघातभाक्त्वादिभिः स्वकार्यात्मकैः पाशैः   
संरोधकृत् । तदुक्तं श्रीमत्स्वायम्भुवे- तत्सद्भाववशोऽज्ञत्वादिति पाशौघः इति ।   
प्रलयाकलस्य तु कर्मभिश्च, सकलस्यापि तदनुगुणैः   
साधारणासाधारणरूपैस्तद्भुवनादिभिश्च रोधं करोति, तस्य तावद्भिरात्मना सह   
निहितैः सद्भिर्बन्धत्वं विजहाति ॥ १५ ॥  
  
	ततश्च-  
  
	इत्थंरूपाणि यतः सन्मुक्तेः साधनानि दृश्यन्ते ।  
	शार्वे शास्त्रे तानि च नेतरथा युक्तिमन्ति जायन्ते ॥ १६ ॥  
  
	इत्थंरूपाणि व्यस्तसमस्तपाशच्छेदकारीणि सकलादिभेदेन   
साधारनिराधारभेदानि नैष्ठिक्यादिभेदभिन्नानि च दीक्षाख्यानि साधनानि यतः   
शास्त्रे श्रूयन्ते, ततश्चतानीतरथा मलपरिणतिविशेषात्मककारणभेदाभावे युक्तिमन्ति च   
न भवन्ति । ततः साधनभेदः, श्रुत्यन्यथानुपपत्त्या मोक्षभेदः,   
तत्कारणमलपरिपाकभेदश्चावश्यमभ्युपगन्तव्यः । मलपरिपाकचिह्नानि च शास्त्रेषु   
श्रूयन्ते- येषां शरीरिणां शक्तिः पतत्यविनिवृत्तये । तेषां तल्लिङ्गमौत्सुक्यं मुक्तौ   
द्वेषो भवस्थितौ ॥ भक्तिश्च शिवभक्तेषु श्रद्धा तच्छासके  
  
विधौ । (मृ० वि० ५।४-५) इत्यादि । ततस्तच्चिह्ननिश्चय एव गुरुभिर्दीक्षा कर्तव्या, नान्यथेति ॥   
१६ ॥  
  
	तत्र प्रश्नः-  
  
परिणामयति मलं कः कर्मापेक्ष्यैव चित्रकमणुभ्यः ।  
बीजाद् ददाति चित्र्यं निष्कृष्य च यः ससाधनं भोगम् ॥ १७ ॥  
  
	मलस्याचेतनत्वान्न स्वतः पाको युज्यत इत्यर्थः । अत्र उत्तरमाह- कर्मापेक्ष्यैवेति   
। यः कर्मवैचित्र्यानुगुणं भोगं सुखदुःखात्मकं तत्साधनानि शरीरादीनि बीजाद्   
मायातत्त्वादशुद्धान्निष्कृष्योत्पाद्य ददाति, स शिव एव मलमपि रोधशक्त्या पाचयति ।   
तत्र च अशुद्धाध्वन्यनन्तद्वारेणैवाऽस्य कर्तृत्वम् । यदुक्तं श्रीमत्किरणे-   
शुद्धेऽध्वनि शिवः कर्ता प्रोक्तोऽनन्तोऽसिते प्रभुः (वि० ३।२७) इति ॥ १७ ॥  
  
	किञ्च-  
  
	यश्च स्वापे बीजं कुर्वन्नास्ते प्रसूतये योग्यम् ।  
	विश्वं च तत्र निहितं प्रलये तेनैव विश्रान्त्यै ॥ १८ ॥  
  
	स्वापे शिवोऽपि चित्रशक्तिं मायां पुनः प्रसवयोग्यां करोति,   
तथाविधांश्चात्मनः पुनर्भोगयोग्यान् विधत्ते ॥ १८ ॥  
  
कर्म च भुक्त्यै पुंसां जाग्रति विश्वेऽपि किञ्चिदीशानः ।  
समलं स महाबलदः कारुण्यात् सर्वदैव विनिवृत्त्यै ॥ १९ ॥  
  
	कर्म च पुंसां भोगयोग्यं करोति पाचयतीत्यर्थः । तदुक्तं श्रीमन्मृगेन्द्रे-  
  
	स्वापेऽप्यास्ते बोधयन् बोधयोग्यान्  
		रोध्यान् रुन्धन् पाचयन् कर्मिकर्म ।  
	मायाशक्तीर्व्यक्तियोग्याः प्रकुर्वन्  
		पश्यन् सर्वं यद्यथा वस्तुजातम् ॥ इति,  
     (वि० ४।१५)  
  
	भोगसाधनमाक्षिप्य कृत्वा कारणसंश्रयम् ।  
	तच्च सात्मकमाक्रम्य विश्रमायावतिष्ठते ॥  
	भविनां भवखिन्नानां सर्वभूतहितो यतः । इति च ।  
     (वि० ४।१३-१४)  
  
	इत्थं प्रलयेऽपि शिवस्य व्यापारं प्रदर्श्य स्थितिकाले तद्व्यापारमाह- जाग्रति   
विश्वेऽपीति । महान्तं बलं सर्वज्ञसर्वकर्तृतारूपमात्मभ्यो ददातीति महाबलदः स  
  
ईशानो विश्वे जाग्रत्यपि सर्वदा करुणायुक्तत्वान्मलसहितं किञ्चित् कर्म पाकेन भोगेन   
विनिवृत्त्यै योग्यं करोति, मलपरिपाकार्थं यत्किञ्चित् पक्वं कर्म स्थितिकाले भोजयतीत्यर्थः   
॥ १९ ॥  
  
	किञ्च-  
  
तद्विनिवृत्तेः प्रागपि तत्सामर्थ्योद्बलनदानकृते ।  
पुम्बलरोधं कुर्वन् दृष्टः स च पाशशक्तिसाहाय्यम् ॥ २० ॥  
  
	मलनिवृत्तेः प्रागपि तस्याचेतनस्य स्वतः पाकस्यासम्भवात्   
तत्सामर्थ्योपोद्बलनार्थं तिरोधानशक्त्या पुरुषबलरोधं पाशशक्तिसाहाय्यं च कुर्वन्   
परमेश्वरो दृश्यते । नन्वात्मानुग्रहाय प्रवृत्तस्यात्मतिरोधानेन   
पाशानुग्रहोऽनुपपन्नः ? तन्न, मलस्य पाकादेव निवर्तयितुं शक्यत्वात् । तत्पाकार्थं   
मायीयबन्धसम्बन्धेन भोगभोजनात्मकं तिरोधानं दुःखावहं क्षारादिनेव   
वैद्यः करोतीति तदप्यनुग्रहार्थमेवेत्यविरोधः । तदुक्तं श्रीमन्मृगेन्द्रे- यथा   
क्षारादिना वैद्यस्तुदन्नपि न रोगिणम् । कोटाविष्टार्थदायित्वाद् दुःखहेतुः प्रतीयते ॥ (वि०   
७।१८) इति ॥ २० ॥  
  
	ततश्च-  
  
	दृष्ट्वा च तन्निवृत्त्यै योग्यं युङ्क्ते नृमुक्तये करणम् ।  
	बीजस्येव स्वापे परिणतिरिष्टा मलस्य चितिहानेः ॥ २१ ॥  
  
	निवृत्तियोग्यं पक्वं तन्मलं दृष्ट्वा शिवः पशुमोक्षाय दीक्षाख्यं   
स्वशक्तिरूपं करणं युङ्क्ते, प्रयोजयतीत्यर्थः । यद्येवं कर्मभोगस्यैव   
मलपाकहेतुतयाऽभिधानात् प्रलये मलस्य पाको न स्यादत आह- बीजस्येवेति ।   
अचेतनत्वान्मलस्य मायावच्चेतनशिवाधिष्ठानेन तदानीमपि पाकः सम्भवत्येवेत्युक्तम्   
॥ २१ ॥  
  
	अत्र पराशङ्का-  
  
	यदि च विनिवृत्तियोग्यं कुरुते शम्भुर्मलं ततः किमिति ।  
	सर्वात्मसु नो युगपत् कुर्यादिति चोदयन् वाच्यः ॥ २२ ॥  
  
	इत्थं वदन्नेवं प्रत्यनुयोज्य इत्याह- इति चोदयन्निति । कथमित्याह-  
  
	किमिति न सर्वं युगपत् कुरुते भोग्यं स्वकर्म तदहर्वा ।  
	न समाधिरनेकत्वात् कालान्तरभोग्यताबलीयस्त्वम् ॥ २३ ॥  
  
	तदहर्वेति । यदैवागतं तदैवेत्यर्थः । ननु   
कर्मणामश्वमेधब्रह्महत्यादीनां विरुद्धफलत्वान्न एकस्मिन् काले भोगः सम्भवतीति   
चे, तदेतत्समाधानं न युक्तमित्याह- न समाधिरिति ॥ २३ ॥  
  
	कथं न समाधिरित्यत आह-  
  
	सर्वविकारोत्पत्तौ शक्ता शक्तिः सदैव सन्निहिता ।  
	ईशे बीजे च यतो भविनि विभुत्वं च भोक्तृभावश्च ॥ २४ ॥  
	तेनानेकानीशः कृत्वा वृन्दानि कार्यकरणादेः ।  
	बीजाद् युगपत् पुरुषं भोजयति सर्वकर्माणि ॥ २५ ॥  
  
	यस्माच्छिवे साधारणासाधारणमायाविकारोत्पत्तौ समर्था शक्तिर्वर्तते,   
मायायां च समस्तकर्मफलव्यापकत्वं संसारिणि च व्यापकत्वं भोक्तृत्वं च   
विद्यते, ततो मायातत्त्वाद् युगपदेवानेकानि शरीरादीन्युत्पाद्य शिवः पुरुषं सर्वकर्माणि   
भोजयेदिति भवत्पक्षेऽपि प्रसज्यते ॥ २४-२५ ॥  
  
	पुनरपि पूर्वपक्ष्याशङ्कते-  
  
नन्वनुमिनुमः क्रमशो दृष्ट्वा कर्माणि भुज्यमानानि ।  
पाचयति तथैव शम्भुस्तानीति समानमुभयत्र ॥ २६ ॥  
  
	क्रमिकस्य भोग्यस्य दर्शनात् क्रमिक एव कर्मपाकः शिवेन पाच्ययोग्यतानुरूपं   
पद्मादेरिव सवित्रादिना क्रियत इत्यनुमीयते । ततो नास्माकं युगपत् कर्मभोजनप्रसङ्गः   
। एवं चेदस्माभिरपि क्रमिक एवात्मनां संसारवैराग्यशिवभक्त्यादिशक्तिपातचिह्नं   
दृष्ट्वा शक्तिपातहेतुर्मलपाकस्तादृशोऽनुमीयते । ततो न सर्वेषां युगपन्मलपरिपाक इति   
वयमपि न पर्यनुयोज्या एव । यदुक्तम्- (लौकिकन्यायसाहस्र्यां १३९ सङ्ख्याको न्याय इति   
म० पा० वृत्तौ विद्यापादे (पृ० २१८-२१९, टि० २२) द्रष्टव्यम् ।) यत्र स्यादुभयोर्दोषः   
परिहारोऽपि वा समः । नैकः पर्यनुयोक्तव्यस्तादृगर्थविनिश्चये ॥ इत्यभिप्रायेणाह-   
समानमिति ॥ २६ ॥  
  
	एतदेव प्रपञ्चयति-  
  
	मत्वा कार्यं प्रोक्तं विनिवृत्तिर्गम्यते मलस्यात्र ।  
	शक्नोति हि योग्यत्वं तथैव कर्तुं महेश्वरोऽपीति ॥ २७ ॥  
  
	अत्र हि प्रोक्तं कार्यं दीक्षानुष्ठानात्मकं शक्तिपाताविनाभूतं दृष्ट्वा   
मलस्य विनिवृत्तिर्ज्ञायते, ततः क्रमिककार्यदर्शनात् क्रमिकमेव मलपरिपाकं शिवः   
कुर्यान्न युगपदित्यनुमीयत इत्यर्थः ॥ २७ ॥  
  
	इत्थं क्रमिकस्यैव मलपाकादेः स्थितिकाले दर्शनात् संहारसमयेऽपि   
पाच्यानुगुण एव मलादेः पाको न युगपत् सर्वेषां पाकोत्पत्तिरिति तद्विषयप्रश्नेऽपि   
भवता उत्तरमभिधेयम्,  
  
अतोऽस्मान् प्रति युगपन्मलपाकपर्यनुयोगो भवतो न युक्त इत्यभिप्रायेणाह-  
  
	स्वापे चैवं योनेर्योग्यत्वे कर्मणश्च पृष्टेन ।  
	भवतोत्तरमभिधेयं स्थितिसमये समानकालीने ॥ २८ ॥  
  
	योनेर्मायाया योग्यत्वं प्रसूतिसामर्थ्योत्पादः, कर्मणस्तु फलदानयोग्यत्वं   
पाक एव । शेषं सुगमम् ॥ २८ ॥  
  
	कथमुत्तरमभिधेयमित्यत आह-  
  
	स्रोतस्तु च सर्गादौ नियमविहीने यथा च यद्वस्तु ।  
	यावति काले भवति तद्धि तथा तावदीशेन ॥ २९ ॥  
	कर्तुं शक्यमितीदं तुल्यं मोक्षे च तन्निमित्ते च ।  
  
	एवमुत्पत्तिनियमविहीने शरीरादिसर्गे तत्स्थितौ संहारे वा दृश्यमाने सति   
मायास्रोतस्सु मध्याद् यद्यद्वस्तु यावति काले येन प्रकारेण समुत्पद्यते, तद्वस्तु तावति   
काले तादृगेवेश्वरेण कर्तुं शक्यते, नान्यथेति भवता   
मायाकार्योत्पत्तियौगपद्यप्रश्नस्य उत्तरमभिधेयम् । एवं कर्मपाकादावपीत्युक्तम् । एष   
च परिहारो मोक्षदानयौगपद्यप्रश्ने तद्धेतोर्मलपाकस्य यौगपद्यप्रश्ने वा समान   
इत्याह- इदं तुल्यमिति ॥ २९ ॥  
  
	अस्य च मलस्य वस्त्वात्मकं रूपमेकत्वादि च विस्तरेण शास्त्रेषूक्तमित्याह-  
  
	अलमुद्दिष्टमशुद्धेः सद्रूपं निरवशेषेण ॥ ३० ॥  
  
	शास्त्रेष्वेकत्वाद्यं शक्त्यानन्त्यं विना निवर्त्यं तत् ।  
	शक्त्यानन्त्यप्रमुखं सद्युक्तेः शासनोत्थायाः ॥ ३१ ॥  
  
	यच्छ्रूयते- तदेकं सर्वभूतानामनादि निबिडं महत् ।   
प्रत्यात्मस्थस्वकालान्तापायिशक्तिसमूहवत् ॥ (मृ० वि० ७।८) इत्यादि, तच्च तस्य स्वरूपं   
प्रोक्तवत् शक्त्यानन्त्यं विना पुरुषेभ्यो न निवर्तयितुं शक्यम्, एकमोक्षे   
सर्वमोक्षप्रसङ्गात्, एकस्यापि वा मोक्षाभावप्रसङ्गाच्चेत्याह- शक्त्यानन्त्यमिति ।   
एतच्चानन्तशक्तित्वादिस्वरूपं मलस्य शास्त्रसिद्धतया युक्त्या च साध्यत इत्याह-   
शक्त्यानन्त्यप्रमुखमिति । उद्दिष्टमिति पूर्वेणैव सम्बन्धः । आदिशब्देन अनादित्वादि   
गृह्यते । यच्छ्रूयते- तदनादिस्थमर्वाग् वा तद्धेतुस्तदतोऽन्यथा । रुणद्धि मुक्तानेवं   
चेन्मोक्षे यत्नस्ततो मृषा ॥ (मृ० वि० ७।९) इत्यादि । एष च   
मलविचारोऽस्माभिर्मृगेन्द्रवृत्तिदीपिकायां विस्तरेण दर्शित इति तत एवावधेयः ।   
ग्रन्थविस्तरभयात्तु नात्र लिख्यते ॥ ३०-३१ ॥  
  
	अथ प्रकरणोपसंहारः-  
  
उक्तः समासतोऽयं तत्त्वत्रयनिर्णयश्च वृत्तिकृता ।  
स्वायम्भुवस्य जडतामपनेतुमनादिकां पुम्भ्यः ॥ ३२ ॥  
  
	अनादिमलावृतज्ञानक्रियत्वान्नैयायिकादिपरिजल्पितां जडतामात्मभ्योऽपनेतुं   
तेषामविकारित्वात् तदावारको मलः, तद्भावभाविनी माया, तन्निवृत्तिकर्ता शिवश्चात्र   
सङ्क्षेपेण प्रतिपाद्यत इति ॥ ३२ ॥  
  
	श्रीमद्घोरशिवाह्वयेन गुरुणा श्रीजन्यया व्याख्यया  
	लोकेऽपि प्रथितेन कुण्डिनकुलं चोलेष्वलङ्कुर्वता ।  
	श्रीसर्वात्मशिवाङ्घ्रिपद्मरजसामाराधकेनामला  
	श्रीतत्त्वत्रयनिर्णयस्य विवृतिर्लेशादियं निर्मिता ॥  
  
	इत्यघोरशिवाचार्यविरचिता तत्त्वत्रयनिर्णयवृत्तिः समाप्ता ॥  
