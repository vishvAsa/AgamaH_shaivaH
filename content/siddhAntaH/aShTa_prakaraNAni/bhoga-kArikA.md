+++
title = "भोगकारिका"
+++
  
  
  
  
सद्योज्योतिःशिवाचार्यप्रणीता  
  
अघोरशिवाचार्यकृतवृत्तिसहिता  
  
शिवं प्रणम्य सद्भोगमोक्षदं मन्दचेतसाम् ।  
हिताय लेशतः स्पष्टं व्याख्यास्ये भोगकारिकाम् ॥  
  
इह हि तत्रभवद्भिः सद्योज्योतिष्पादैः प्रकरणप्रतिपाद्यमानं   
भोगमोक्षात्मकमर्थं सूचयद्भिस्तस्यैवाऽविघ्नपरिसमाप्त्यर्थं प्रथमं   
परमशिवनमस्कारः क्रियते-  
  
त्रिबन्धिचित्कलायोगभोगविश्लेषमोक्षदम् ।  
सर्वकालक्रमार्थज्ञं प्रणम्याजं शिवं ध्रुवम् ॥ १ ॥  
  
	त्रयो बन्धाश्च मलकर्ममायालक्षणास्ते विद्यन्ते येषां ते त्रिबन्धिनः, तेषां   
त्रिबन्धिनां सकलाख्यानां चितामात्मनां योऽयं कलायोगः   
सूक्ष्मदेहारम्भककलादिपृथ्व्यन्ततत्त्वात्मकै-स्तत्तद्भुवनजदेहरूपैश्च मायीयैरवयवैः   
सम्बन्धः, तेन भोगं तद्विश्लेषेण मोक्षं च यो ददाति, तं तादृशम् । अनेन   
शिवस्यानादिमुक्तत्वेन सर्वाऽनुग्राहकत्वं सर्वकर्तृत्वं च सूच्यते । अत एव च-   
सर्वकालक्रमार्थज्ञम् । सर्वं च भूतादिरूपं कालक्रमं सर्वांश्च   
तत्तत्कालभाविनः पदार्थान् जानातीति । एतेन चाऽस्य निर्मलत्वात् सर्वकर्तृत्वाच्च   
सार्वकालं सर्वज्ञता प्रतिपाद्यते । किञ्च, अजम् अमलत्वादेव   
शरीरादिसम्बन्धात्मनाऽपि जन्मना रहितं । ध्रुवं चाविकारिणम् । न तु बिन्द्वादिवत्   
परिणामित्वम्, विकारित्वे जडत्वप्रसङ्गात् । शिवं प्रणम्य भोगमोक्षौ वच्मीति   
वक्ष्यमाणेन सम्बन्धः ॥ १ ॥  
  
	रुरुसिद्धान्तसंसिद्धौ भोगमोक्षौ ससाधनौ ।  
	वच्मि साधकबोधाय लेशतो युक्तिसंस्कृतौ ॥ २ ॥  
  
	साधयन्ति भोगमोक्षाविति साधका आचार्यादयः, तेषां दीक्षादौ   
तत्साधनादिज्ञानाय युक्त्या अनुमानेन, संस्कृतौ प्रतिपादितौ,   
श्रीमद्रौरवतन्त्रोपलक्षितसिद्धान्तशास्त्रे सिद्धौ ससाधनौ भोगमोक्षौ   
रौरवानुसारेणैव सङ्क्षेपाद् वदामि ॥ २ ॥  
  
	तत्र तावत् सत्साधनं भोगं दर्शयितुं भोगाधिकारः केषामित्यत आह-  
  
	अञ्जनादीशनुन्नानां जायते भोगलोलिका ।  
	कर्माशयानुरूपेण चिद्वतां भवमण्डले ॥ ३ ॥  
  
	मलिनत्वादीशेनाधिकारावस्थेन शिवेनानन्तादिद्वारेण नुन्नानां   
भोगाऽभिमुखीकृतानामात्मनाम्, अञ्जनान्मलादेव हेतोः, संसारमण्डले   
कर्मसंस्कारपाकानुगुणं भोगलोलिका  
  
भोगेच्छा जायते । ननु निर्मल एवाऽऽत्मा साङ्ख्यैरभ्युपगतः, तदयुक्तम्, निर्मलस्य   
भोगासक्त्यसम्भवात्, तत्सम्भवे वा मुक्तस्यापि प्रसङ्गात् । ननु   
रागनिबन्धनाऽऽसक्तिरिष्यते, सत्यम्, रागोऽपि मलिनस्यैवासक्तिहेतुः । यदुक्तं   
श्रीमत्स्वायम्भुवे- यद्यशुद्धिर्न पुंसोऽस्ति सक्तिर्भोगेषु किं कृता इति ॥ ३ ॥  
  
	अथ कोऽसौ भोगः, कै साधनैः साध्यते ? इत्यत आह-  
  
	ईश्वरेच्छासमाविष्टजगद्बीजपरिच्युतैः ।  
	साधनैः साध्यते भोगो बुद्धिवृत्त्यनुरञ्जनः ॥ ४ ॥  
  
	ईश्वरोऽत्रानन्त एव, तस्यैव मायाक्षोभकत्वात् । यदुक्तं श्रीमत्किरणे-   
शुद्धेऽध्वनि शिवः कर्ता प्रोक्तोऽनन्तोऽसिते प्रभुः (वि० ३।२७) इति । तदिच्छया क्षुब्धं   
यज्जगद्बीजं मायाख्यम्, तस्मात् प्रसूतैरधारणैः सूक्ष्मदेहात्मकैः   
साधारणभुवनादिरूपैः साधारणाऽसाधारणभुवनजदेहात्मभिश्च यः   
साधनैर्भोगो निष्पाद्यते, स च बुद्धिवृत्त्यनुरञ्जनात्मकः । बुद्धिवृत्त्या   
सुखदुःखमोहाध्यवसायरूपया आत्मचैतन्यस्य यदनुरञ्जनं स एव भोगः ।   
अनुरागश्चात्र सुखाध्यवसायाकारबुद्धिवृत्तिनिष्ठतया तत्संवित्तिस्तदनुभव एव, न तु   
प्रतिबिम्बात्मताऽऽत्मनः, परिणामिताप्रसङ्गात् । तदुक्तं श्रीमत्स्वायम्भुवे- भोगओऽस्य   
वेदना पुसः सुखदुःखादिलक्षणा इति ॥ ४ ॥  
  
	तत्र भूतानां तावद्भोगसाधनतां प्रतिपादयति-  
  
	क्ष्माजलाग्निमरुद्व्योम्नां गुणवृत्त्यक्षभूमिताः ।  
	स्वमात्रापूरपुष्टानां गमयन्ति तदङ्गताम् ॥ ५ ॥  
  
	अत्र पृथिव्यादीनां भूतानां ये गुणादयस्त एव तेषां भोगाङ्गतां   
साधयन्ति । तत्र गुणा गन्धादयः । वृत्तयस्तु धारणादयः । अक्षभूमिता   
चेन्द्रियाधारत्वम् । एतान्यप्यनन्तरमेव दर्शयिष्यति । ततश्च क्ष्मादयो   
गुणैर्वृत्तिभिरक्षाधारतया चात्मनां भोगसाधनतां भजन्तीत्यर्थः । कीदृशां   
क्ष्मादीनामित्यत आह- स्वमात्रापूरपुष्टानामिति । स्वैः स्वैः कारणभूतैस्तन्मात्रैर्य   
आपूरः पूरणम्, तेन पुष्टानाम् । अकृतस्य करणं कृतस्य परिवर्धनं च प्रकृतिकर्म   
यतः ॥ ५ ॥  
	एतानि च भूतानि स्वकारणैस्तन्मात्रैः सह स्थूलसूक्ष्मत्वेनेन्द्रियाधाराणि   
स्थितानीत्युक्तं श्रीमन्मतङ्गे- तन्मात्राणीह घटवन्महाभूतानि लेपवत् ॥ (वि० १९।२१) इति ।   
तत्त्वसङ्ग्रहेऽपि- एतत्कार्यं दशधा करणैराविश्य कार्यते चेष्टाम् । अविभुत्वात्   
करणानि तु कार्यमधिष्ठाय चेष्टन्ते ॥ (श्लो० ५) इति । अतश्चैषां सूक्ष्मदेहस्थानां   
भूतानामिन्द्रियाधारत्वे बाह्यशरीरस्थानां च दिह उपचये (१०१५ अ०) इति   
धात्वर्थगत्या देहत्वेन चोपचयधर्मित्वे साधारणे सति धृत्यादयोऽसाधारणवृत्तय   
इत्याह-  
  
	करणाधारदेहत्वे धृतिसङ्ग्रहपक्तयः ।  
	व्यूहोऽवकाशदानं च वृत्तयो वसुधादिषु ॥ ६ ॥  
  
	तत्र धृतिर्धारणं भूमेर्वृत्तिः । सङ्ग्रहोऽवष्टम्भोऽम्भसः । पक्तिः   
पाकोऽग्नेः । व्यूहोऽवयवघटनं वायोः । अवकाशस्यास्पदस्य दानमाकाशस्य ॥ ६ ॥  
  
	अथ तदेवैषां साधारणमिन्द्रियाधारत्वं सूक्ष्मदेहस्थत्वेनाह-  
  
	आतिवाहिकदेहस्थं करणं प्रविजृम्भितैः ।  
	योनेर्योन्यन्तरं चापि याति पुम्भोगसिद्धये ॥ ७ ॥  
	पुमर्थदादृष्टवशात्  
  
	अतिवाहयत्यात्मनां कर्म भोगेन नाशयतीत्यातिवाहिकः सूक्ष्मदेहः, तत्स्थमेव   
करणमिन्द्रियवर्गश्चेष्टते, अविभुत्वेन निराश्रये चेष्टानुपपत्तेः ।   
सूक्ष्मदेहस्थभूततन्मात्राधार एव करणवर्गश्चेष्टत इत्युक्तम् । किञ्च,   
तत्सूक्ष्मदेहस्थं करणं पुरुषार्थप्रदकर्मवशात् तस्यैव पुंसो भोगसिद्धये   
योनेर्योन्यन्तरं प्रयाति । यदुक्तं तत्त्वसङ्ग्रहे- वसुधाद्यस्तत्त्वगणः प्रतिपुन्नियतः   
कालान्तोऽयम् । कर्मवशतो भुवनजदेहेष्वयं च सर्वेषु ॥ (श्लो० २४-२५) इति ॥ ७ ॥  
  
	स च सूक्ष्मदेहः सूक्ष्मत्वात् पिशाचादिवन्नास्मदादिप्रत्यक्षः, अपि तु   
योगिप्रत्यक्षगम्य इत्याह-  
  
						देहो नैवातिवाहिकः ।  
	अक्षाधारोऽक्षगम्योऽयमनीशानां पिशाचवत् ॥ ८ ॥  
  
	अथ भूतानां गुणानाह-  
  
	गन्धः क्षितौ रसः षोढा मधुरः क्ष्माकबन्धकः ।  
	शुक्लादि शुक्लं भास्वच्च रूपं क्षित्यादिषु त्रिषु ॥ ९ ॥  
	अशीतोष्णौ महीवाय्वोः पाकजापाकजौ पृथक् ।  
	जले शीतः शिखिन्युष्णस्पर्शोऽयं संव्यवस्थितः ॥ १० ॥  
	शब्दस्तद्द्रव्यजनितः पृथग्भूतचतुष्टये ।  
	प्रतिशब्दकसङ्घातो नभस्येवोदितो बुधैः ॥ ११ ॥  
  
	तत्र गन्धः सुरभ्यसुरभिरूपः क्षितावेव । रसः क्ष्माजलयोः । तत्र क्षितौ   
कट्वम्ललवणमधुरकषायतिक्तरूपः । जले तु मधुर एव । रूपं च क्ष्माजलाग्निषु ।   
तत्र क्षितौ शुक्लरक्तपीतकृष्णाद्यनेकविधम् । जले तु शुक्लमेव । अग्नौ भास्वद्रूपम् ।   
तेषु सवायुषु स्पर्शः स्थितः । स च मह्यां वायौ च प्रत्येकमशीतोऽनुष्णः । कः   
पुनर्महीवायुस्पर्शयोः परस्परं भेदोऽत आह- पाकजापाकजौ पृथगिति । मह्यां   
स्पर्शः पाकजः, वायौ त्वपाकज इत्ययमेवानयोर्भेदः । अस्य चोपलक्षणत्वाद्   
रूपादयोऽपि महीगुणाः पाकजा एव । जले पुनः स्वाभाविकः स्पर्शः शीत एव ।   
अग्नावुष्ण एव । शब्दश्च भूम्यादिषु चतुर्षु तैस्तैः पार्थिवादिभिर्द्रव्यैः   
परस्परमाहत्य जातः । नभसि तु प्रतिश्रुक्शब्दात्मकः ।  
     ननु वैशेषिकादिभिराश्रयादन्यत्रो(त्रानु)पलब्धेराकाशैकगुणः शब्द इष्यते,   
तदयुक्तम्, प्रत्यक्षागमबाधितत्वेन हेतोः कालात्ययापदिष्टत्वात् । यतः शब्दाश्रय एव   
भेर्यादौ शब्दः श्रूयते । किञ्च, पृथिव्यां तावत् कटकटादिकः शब्दो दृश्यते, जले   
छलच्छलादिः, अग्नौ धमधमादिः, शकशकादिर्वायौ, नभसि च प्रतिशब्दात्मक इति ।   
एतच्चाकाशैकगुणत्वं शब्दस्य विस्तरेणास्माभिर्मृगेन्द्रवृत्तिदीपिकायां प्रतिक्षिप्तम् ।   
उक्तं च श्रीमन्मृगेन्द्रे- इति पञ्चसु शब्दोऽयं स्पर्शो भूतचतुष्टये । अशीतोष्णो   
महीवाय्वोः शीतोष्णौ वारितेजसओः ॥ भस्वदग्नौ जले शुक्लं क्षितौ शुक्लाद्यनेकधा ।   
रूपं त्रिषु रसोऽम्भस्सु मधुरः षड्विधः क्षितौ ॥ गन्धः क्षितावसुरभिः सुरभिश्च   
मतो बुधैः । (वि० १२।२७-२९) इति ॥ ९-११ ॥  
  
	अथ उक्तार्थोपसंहारः-  
  
	इत्थं यथोक्तगन्धादिव्रातोपेता धरादयः ।  
	अभिप्रसिद्धा लोकस्य  
  
	गन्धाद्याश्रयतया पृथिव्यादयोऽर्था लोकसिद्धा इत्यर्थः ॥  
  
	एषां च भूतानामस्मदादिबाह्येन्द्रियपरिच्छेद्यगुणत्वाद् घटादिवत्   
कार्यत्वसिद्धेस्तत्कारणतया पञ्च तन्मात्राः सिद्धा इत्याह-  
  
					मात्रास्तैरनुमानतः ॥ १२ ॥  
  
	अथ गुणग्रहणादेव तदव्यतिरेकित्वाद् गुणिनोऽपि ग्रहणं सिद्ध्यतीति दर्शयितुं   
प्रोक्तानां तावद् भूतानां गुणेभ्योऽपृथग्भावं साधयितुमाह-  
  
	चित्रस्वभावकाः प्रोक्ता गुणभिन्ना धरादयः ।  
	क्रमव्यङ्ग्या यथा चित्रं पटे रूपं तु वेष्टिते ॥ १३ ॥  
  
	उक्ताः पृथिव्यादयः । अर्थाद् गन्धादिगुणैः परस्परं भिन्नाः   
स्थलोपलपर्वतसरित्समुद्राद्याकारभेदेन विचित्रस्वभावाश्च दृश्यन्ते । ततोऽमी   
वेष्टितपटगतचित्ररूपवत् क्रमव्यङ्ग्या एव । नहि पृथिव्यादीनां   
परिदृश्यमानावान्तराकारभेदभिन्नं सन्निकृष्टं स्वरूपं तदनुगुणं च   
विप्रकृष्टं स्वरूपं सर्वं युगपद् ग्रहीतुं शक्यम्, अपि त्विन्द्रियैरनुमानेन च क्रमेण   
व्यज्यते ॥ १३ ॥  
  
	किमतः ? इत्यत आह-  
  
	विशेषणविशेष्यत्वव्यपदेशस्य धीभिदाम् ।  
	क्रमव्यङ्ग्यत्वतो हेतोर्गोचरत्वं व्रजन्त्यमी ॥ १४ ॥  
  
	अमी धरादयोऽर्थाः क्रमव्यङ्ग्यत्वाद्धेतोः सुरभिरियं पृथिवीत्यादीनां   
विशेषणविशेष्यरूपाणां धीभिदां ज्ञानभेदानां तद्भावव्यपदेशस्य च   
विषयतां प्राप्नुवन्ति ॥ १४ ॥  
  
     अत्र च-  
            
     नागृहीतैस्तु गन्धाद्यैर्जातुचिज्जायते मतिः ।  
     धरित्र्यां हि जलादीनामग्रहेऽपि प्रजायते ॥ १५ ॥  
     गन्धादिभ्यस्ततोऽनन्या जलादिभ्यः पृथक् च भूः ।  
            
     हि यस्मात् कारणात्, विशेषरूपैर्गन्धादिभिर्गुणैरगृहीतैर्विशेष्यायां   
धर्मिरूपायां धरित्र्यां कदाचिद् बुद्धिर्नोत्पद्यते, द्रव्यान्तरेषु तु   
जलादिष्वगृहीतेष्वप्युत्पद्यत एव । तस्माद् गन्धादिभ्यो भूमिरनन्या, जलादिभ्योऽन्यैवेति ॥   
१५ ॥  
            
     एवं भूतान्तरेष्वपि ज्ञेयमित्याह-  
            
     जलादिष्वेवमेवायं योज्यो हेतुर्मनीषिभिः ॥ १६ ॥  
            
     ननु जपाकुसुमसन्निधाने रक्तभावं भजन् स्फटिकमणिः   
शौक्ल्यगुणग्रहणादृतेऽपि गृह्यते, तस्माद् गुणिग्रहणस्य   
गुणग्रहणपूर्वकत्वमसिद्धमत आह-  
            
     संस्थानं चापि वर्णं च रूपं द्विविधमिष्यते ।  
     तस्मादसिद्धता नास्ति हेतोरुपहिते मणौ ॥ १७ ॥  
            
     इह हि द्रव्याणां वर्णवत् संस्थानात्मकमपि रूपं गुण एवेष्यते ।   
तस्माज्जपाकुसुमोपहितस्यापि स्फटिकस्य ग्रहणं शौक्ल्यगुणग्रहणाभावेऽपि   
वृत्तचतुरश्रादिसंस्थानग्रहणपुरस्सरमेव भवतीति द्रव्यग्रहणस्य   
गुणग्रहणपूर्वकत्वं सिद्धमेव । अतोऽस्य हेतोर्नासिद्धतेति ॥ १७ ॥  
            
     इत्थं भूतानां भोगाङ्गत्वं प्रसाध्याधुना मात्रास्तैरनुमानतः (श्लो० १२)   
इति प्रागुक्तां तन्मात्रासिद्धिं विशेषयितुं भूतानां तावत् कार्यत्वमनिर्देशेन   
दर्शयति-  
            
     गुणानां कार्यतासिद्धौ यो हेतुरभिधीयते ।  
     क्षित्यादिककलान्तानां योज्यः कारणसिद्धये ॥ १८ ॥  
            
     गुणानामचैतन्ये सत्यनेकत्वाद् घटादिवत् कारणपूर्वकत्वमिति वक्ष्यति ।   
ततस्तेनैव हेतुना पृथिव्यादीनामपि कार्यत्वसिद्धिः । तथाहि-   
परिदृश्यमानभोगवैचित्र्यान्यथानुपपत्त्या पृथिव्यादिककलान्तत्रिंशत्तत्त्वात्मकः   
प्रत्यात्मनियतः सूक्ष्मदेहोऽस्तीत्युक्तम्, आगमेषु च श्रूयते । ततस्तेषां पृथिव्यादीनां   
प्रतिपुरुषनियतत्वेनाचैतन्ये सत्यनेकत्वात् कारणपूर्वकत्वं सिद्ध्यतीति ॥ १८ ॥  
     तत्र तावद् भूतकारणत्वेन तन्मात्रासिद्धेस्तत्तद्गुणभेदादेव पृथिव्यादीनां   
क्रमसिद्धिरित्याह-  
            
     शब्दाद्येकोत्तराधिक्या मात्रास्तदविशेषतः ।  
     योनयो गगनादीनां क्रममिच्छन्ति धर्मिणाम् ॥ १९ ॥  
            
     अयमत्र तात्पर्यार्थः- अनभिव्यक्तविशेषशब्दमात्रस्वरूपं   
शब्दतन्मात्रमाकाशस्योपादानम्, एवं तदधोवर्ति शब्दस्पर्शमात्रस्वरूपं   
स्पर्शतन्मात्रं वायोः, शब्दस्पर्शरूपात्मकं   
  
रूपतन्मात्रं तेजसः, शब्दस्पर्शरूपरसात्मकं रसतन्मात्रं जलस्य,   
शब्दादिगन्धान्तपञ्चगुणरूपं गन्धतन्मात्रं भूमेरिति । अक्षरार्थस्तु-   
गगनादिवच्छब्दाद्येकोत्तरं गुणाधिक्यं यासां ताः शब्दाद्येकोत्तराधिक्याः ।   
तदविशेषतो गुणाविशेषादनभिव्यक्तविशेषशब्दादिमात्रस्वरूपात् तेषां गगनादीनां   
क्रमाद् योनय उपादानभूताः शब्दादितन्मात्राः, तेषामेव विशिष्टगुणयोगिनां   
धर्मिणामाकाशादीनां भूतानां सृष्टिक्रममिच्छन्ति,   
गुणाधिक्यक्रमेणाधोऽधोभावं भजन्त्यः कार्याणामप्यधोऽधोभावं   
कुर्वन्तीत्यर्थः ॥ १९ ॥  
  
	कथं पुनरासां भोगाङ्गत्वमत आह-  
  
	स्वकार्योत्पत्तितत्पुष्टिकर्तृता सर्वयोनिषु ।  
	मात्राद्यासु पुमर्थस्य साधनत्वं विनिश्चितम् ॥ २० ॥  
  
	अकृतस्य करणं कृतस्य परिवर्धनं च यतः सर्वोपादानानाम्,   
ततस्तन्मात्राणां मायादीनां च कार्ययोनीनां भोगसाधनतत्त्वोत्पादकत्वात्   
तदापूरकतया च भोगत्वं सिद्धम् ॥ २० ॥  
  
	अथेन्द्रियाणामपि भोगाङ्गत्वं दर्शयितुं प्रथमं कर्मेन्द्रियसिद्धिमाह-  
  
	आनन्दगमनोत्सर्गवचनादानकर्मणाम् ।  
	उपस्थपादपाय्वास्यपाणिनामानि वै पृथक् ॥ २१ ॥  
  
	उत्सर्गो मलविरेकः । आनन्दादिक्रियाहेतुत्वेनोपस्थादीनि कर्मेन्द्रियाणि सिद्धानीत्यर्थः   
॥ २१ ॥  
  
	किमेतान्युपस्थादीनि स्थानान्येवेन्द्रियाणि नेत्याह-  
  
	भावाभावौ तु यत्तन्त्रौ प्रत्येकं कर्मणां स्मृतौ ।  
	स्थानेषु सत्सु तानीह पञ्च कर्मेन्द्रियाणि तु ॥ २२ ॥  
  
	इह हि केषाञ्चित् पादादिस्थानयोगिनामपि तत्तदिन्द्रियशक्तिहीनानां गमनादिक्रिया   
न दृश्यते । तस्मात् तेषु स्थानेषु सत्स्वपि तासां क्रियाणां यदधीनौ भावाभावौ   
तास्तत्रस्थाः शक्तय एव पृथक् पञ्चेन्द्रियाणि ज्ञेयानि । अत एव कर्मेन्द्रियाणि ये   
नेच्छन्ति नैयायिकादयस्ते प्रतिक्षिप्ताः ॥ २२ ॥  
  
	नन्वेवं चेद् भ्रूलतोत्क्षेपादीनामपि क्रियात्वादनन्तता कर्मेन्द्रियाणां प्रसज्यते,   
अत आह-  
  
आनन्दादिभिरेतैस्तु कर्मभिः परिभाषितैः ।  
कर्मेन्द्रियाण्यतो नैषामानन्त्यं कर्मणां वशात् ॥ २३ ॥  
  
	भवेदयं दोषो यद्यस्माभिः शरीरैकदेशवृत्तीनि तानीष्यन्ते । त्वगिन्द्रियवत् तेषां   
सर्वशरीरव्यापकत्वेनेष्टत्वाद्धस्तस्यैवायं भ्रूक्षेपणादिव्यापारः पाय्वादेरिव   
जीर्णविरेचनाद्यात्मक इति भ्रूपेक्षादीनामप्यानन्दादिष्वेवान्तर्भावान्न   
तद्भेदादत्रेन्द्रियानन्त्यसिद्धिः ।  
  
किञ्च, एतैरेव आनन्दादिभिः प्रागुक्तैः प्रधानभूतैः कर्मभिः पञ्चैव कर्मेन्द्रियाणि   
सिद्ध्यन्तीति नानन्तता कर्मेन्द्रियाणाम्, तत्तत्सञ्ज्ञास्तु तेषां तत्र तत्र   
विशेषाधिष्ठानादित्यविरोधः ॥ २३ ॥  
  
	इदानीं बुद्धीन्द्रियसिद्धिमाह-  
  
	शब्दादिग्रहणे पुंसः कर्तुर्नाकरणा कृतिः ।  
	न चैककरणा यस्मादपेक्षा न निवर्तते ॥ २४ ॥  
  
	शब्दादिग्रहणस्यापि क्रियात्वाच्छिदिक्रियावत् करणं विना नोत्पत्तिर्युक्ता । न च ताः   
पञ्चापि क्रियाः श्रोत्रादेरेकस्मादेव करणादुत्पद्यन्ते । यस्मात् करणान्तरापेक्षा न   
निवर्तते, शब्दग्रहणकरणभूते श्रोत्रे सत्यपि स्पर्शादिग्रहणे त्वगादिकरणान्तरापेक्षिता   
दृश्यत इति भावः ॥ २४ ॥  
  
	कानि तानि करणानीत्यत आह-  
  
	करणानि श्रुतिस्त्वक् च चक्षुर्जिह्वा च नासिका ।  
  
	ततश्च शब्दादिग्रहणान्यथानुपपत्त्या तान्यनुमीयन्त इत्यभिप्रायेणाह-  
  
	शब्दाद्यालोचनं तेषां वृत्तिः शब्दादिसन्निधौ ॥ २५ ॥  
  
	सन्निभेति पाठे शब्दादिबाह्याकारसदृशमान्तरमाकारमध्यवसायिन्या बुद्ध्या   
सह मनोऽधिष्ठितानीन्द्रियाणि विद्याया विषयत्वेनोपस्थापयन्तीत्यर्थः । तं   
चेन्द्रियोपस्थापितं बुद्ध्याऽध्यवसितमाकारमन्तरङ्गेण विद्याख्येन करणेन पुरुषो   
गृह्णातीति वक्ष्यामः । उक्तं चान्यत्र- (पूर्वतनी ७८ पृष्ठस्था द्वितीया टिप्पणी   
द्रष्टव्या ।) बुद्ध्याऽध्ववसितमर्थं पुरुषश्चेतयते इति ॥ २५ ॥  
     न चैतानि कर्णशष्कुल्यादिस्थानान्येवेन्द्रियाणि, अपि तु तत्स्थाः शक्तय एव, यतः   
स्थानवतामपि कर्मवशात् तच्छक्तिवैकल्यान्न शब्दादिज्ञानमुत्पद्यत इत्याह-  
            
     एतानि स्थानमात्राणि बुद्ध्यक्षाणीति मा कृथाः ।  
     स्थानेषु सत्सु वैकल्यान्न संविज्ज्ञायते यतः ॥ २६ ॥  
            
     अथान्तःकरणसिद्धिरुच्यते-  
            
     इच्छासंरम्भबोधाख्या नोक्तैः सिद्ध्यन्ति साधनैः ।  
     तत्सिद्धौ करणान्यन्तर्मनोऽहङ्कारबुद्धयः ॥ २७ ॥  
            
	इह हि पृथिव्यादीनां तत्त्वानां स्वकार्यैरेव सिद्धेः कार्यान्तरहेतुत्वे   
प्रमाणाभावाद् अनेकतत्त्वपरिकल्पनाभावप्रसङ्गाच्च यानीच्छादिसिद्धौ साधनानि,   
तानि मनोऽहङ्कारबुद्ध्याख्यान्यान्तराणि करणानीत्यन्तःकरणसिद्धिः ।   
तत्रेच्छाशब्देनैकाग्रतापरपर्यायोऽवधानात्मकः सङ्कल्पो विवक्षितः । स मनसो वृत्तिः   
। संरम्भश्च प्रयत्नोऽहङ्कारस्य । बोधश्चाध्यवसायो बुद्धेरिति । एतच्च   
प्रपञ्चयिष्यते ॥ २७ ॥  
  
	एषां चान्तःकरणबहिष्करणानां परस्परोपकारेण पुरुषार्थसाधनत्वमाह-  
  
	अन्तर्मुखानि बाह्यानि सम्भूयेच्छादिसाधनम् ।  
	शिबिकोद्वाहिनरवदेकापायेन तास्ततः ॥ २८ ॥  
	अन्तर्मुखागतानां च चितेरर्थं प्रकुर्वताम् ।  
	बाह्यार्थं बुद्धिभिः सार्धं न स्युरिच्छादिकाः क्रियाः ॥ २९ ॥  
  
	यतोऽन्तर्मुखानि बाह्यानि च करणानि शिबिकोद्वाहिनरवत् सम्भूयेच्छादीनां   
क्रियाणां साधनं भवन्ति, बाह्यार्थालोचनपूर्वाणामेवाऽध्यवसायादीनां   
दर्शनात्, अवधानादिना बिना बाह्यार्थग्रहणासम्भवाच्च । ततश्चितेरात्मनोऽर्थं   
भोगाख्यं प्रयोजनं साधयतामन्तर्मुखागतानामन्तःकरणानां चशब्दाद्   
बहिष्करणानां वाऽन्यतरस्यापि वर्गस्यापायेन तिष्ठतां सतां ता इच्छादिकाः   
क्रियाः शब्दादिबाह्यार्थबुद्धयो वा पुरुषार्थसाधनतया नोत्पद्यन्ते, यथा   
शिबिकोद्वाहिनोर्मध्यादेकस्यापाये तदुद्वहनक्रिया न दृश्यते ॥ २८-२९ ॥  
  
	अत्र पराभिप्रायमाह-  
  
	अन्येऽन्तःकरणं प्राणमिच्छन्ति व्यक्तचेतनम् ।  
  
	अन्ये लोकायतैकदेशाः प्रणयनादिवृत्तिभिर्जीवनादिहेतुभूतं   
भूतपरिणामविशेषादभिव्यक्तचेतनं प्राणाख्यमान्तरं वायुमेवान्तःकरणमाहुः ।  
  
	अस्य दूषणमाह-  
  
	प्रयत्नैर्न विना सोऽस्ति तत्सिद्धौ करणं तु किम् ॥ ३० ॥  
  
	प्राणात्मनस्तावद् वायोः कदाचित्कत्वेन प्रयत्नपूर्विका प्रवृत्तिर्दृश्यते । यदाहुः-   
प्रेरणाकर्षणे वायोः प्रयत्नेन विना कुतः (प्र० वा० १।५४) इति । ततः   
संरम्भात्मकप्रयत्नसिद्धौ केनापि करणेन भाव्यमित्यन्तःकरणसिद्धिः । वक्ष्यति च-   
संरम्भोऽहङ्कृतेर्वृत्तिः (श्लो० ३३) इति ॥ ३० ॥  
	किञ्च, चैतन्योत्पत्तिरप्यस्य वायोर्भवताऽभ्युपगतेति तस्याः करणान्तरं   
वाच्यमित्याह-  
  
	चैतन्योद्गारभारोऽयमस्यान्तःकरणं वद ।  
	व्यक्तं न चास्य चैतन्यं वायुत्वाद् बाह्यवायुवत् ॥ ३१ ॥  
  
	न जडस्य चैतन्याभिव्यक्तिर्युक्ता, सर्वस्य चैतन्याभिव्यक्तिप्रसङ्गादित्यस्य न   
चैतन्यं वायुत्वाद् बाह्यवायुवदिति ॥ ३१ ॥  
	इत्थं प्रणान्तःकरणपक्षं निरस्य प्रागुक्तादन्तःकरणत्रयान्मनः   
साधनायाह-  
  
	इच्छाहेत्वाशु सञ्चारी बहिर्देवप्रवर्तकम् ।  
	मनो यस्याशुभावाच्च कर्तुर्न युगपन्मतिः ॥ ३२ ॥  
  
	देवनाद् द्योतनाद् देवशब्देनेन्द्रियाण्युच्यन्ते । मतिशब्देन च तत्तदर्थविषयं   
ज्ञानम् । ततश्चायमर्थः- इह ह्यात्मन इन्द्रियार्थसन्निकर्षे सत्यपि सर्वाणीन्द्रियाणि   
युगपन्न प्रवर्तन्ते । किञ्चिदेव, न च तत्सर्वदा प्रवर्तते । ततस्तत्प्रवृत्तौ यत्करणं   
तदिच्छायाः सङ्कल्पात्मनोऽवधानस्य हेतुभूतं बाह्येन्द्रियप्रवर्तकं च मनो   
बोद्धव्यम् । अत एव च तदान्तरेण अन्तःकरणाधिष्ठानेन सुखादिसङ्कल्पेन च   
बाह्येन्द्रियाधिष्ठानेन च द्विधाऽधिकारीत्युक्तं श्रीमन्मतङ्गे- द्विधाऽधिकारि तच्चित्तं   
भोक्तुर्भोगोपपादकम् । बहिष्करणभावेन स्वोचितेन यतः सदा ॥ इन्द्रियाणां तु   
सामर्थ्यं सङ्कल्पेनात्मवर्तिना । करोत्यन्तःस्थितं भूयस्ततोऽन्तःकरणं मनः ॥ (वि०   
१८।८१-८२) इति । श्रीमन्मृगेन्द्रेऽपि- देवप्रवर्तकं शीघ्रचारि सङ्कल्पधर्मि च । मनः (वि०   
१२।७) इति । ननु स्वादुसुरभ्यभिजातमर्मरशब्दवदभिरूपदीर्घतरशष्कुल्या-स्वादने   
युगपत् पञ्चज्ञानोत्पत्तिर्दृश्यते, तन्न,   
यतस्तत्राप्युत्पलपत्रशतव्यक्तिभेदवद्लक्ष्यसूक्ष्मक्रमाण्येव पञ्चज्ञानान्युत्पद्यन्ते ।   
अत एव एतदाशु सञ्चारीत्युक्तम् ॥ ३२ ॥  
  
	पञ्चकर्मकृतो वायोर्जीवनाय प्रवर्तकः ।  
	संरम्भोऽहङ्कृतेर्वृत्तिः  
  
	जीवनाय शरीरधारणार्थं प्रणयनापनयनादिपञ्चकर्मकृतस्तत्तद्वृत्तिभेदेन   
प्राणापानादिसञ्ज्ञाभाजो वायोः प्रवर्तकः संरम्भात्मको यः प्रयत्नः,   
सोऽहङ्कारवृत्तिरित्यहङ्कारसिद्धिः । यदुक्तं श्रीमन्मृगेन्द्रे- अथ व्यक्तान्तराद्   
बुद्धेर्गर्वोऽभूत् करणं चितः । संरम्भाद् यस्य चेष्टन्ते शारीराः पञ्च वायवः ॥   
(वि० ११।२०) इति । तत्र प्रणयनं सूक्ष्मदेहस्योर्ध्वाधोनयनं प्राणस्य व्यापारः ।   
अपनयनमधःप्रापणं मलादेरपानस्य । अन्नादेः रसरूपस्य सर्वगात्रेषु साम्येन   
नयनं समानस्य । विनमनमङ्गानां व्यानस्य । उन्नयनमान्तरस्य   
ध्वनेर्वर्णताप्रापणमुदानस्य । पञ्चकर्मकृत इति च प्राधान्यादुक्तम् ।   
उद्गारादिकर्तृत्वेन चास्य वायोः श्रवणात् । यदुक्तं श्रीमत्कालोत्तरे- उद्गारे नाग इत्युक्तः   
कूर्म उन्मीलने स्थितः । कृकरस्तु क्षुते चैव देवदत्तो विजृम्भणे ॥ धनञ्जयः स्थितो   
घोषे मृतस्यापि न मुञ्चति ॥ (१०।१२-१३) इति ॥  
	किञ्च, बुद्धिकार्यादयं घट इत्यादिग्राह्याध्यवसायरूपात् प्रत्यर्थं   
भिन्नरूपात् प्रत्ययादत्यन्तभेदेन भासमानः सर्वार्थग्रहणेऽप्येकरूपोऽहमिति   
ग्राहकाध्यवसायरूपः प्रत्ययोऽहङ्कारस्यैव वृत्तिरित्याह-  
  
					अन्योऽर्थप्रत्ययोऽपरः ॥ ३३ ॥  
  
	अहङ्कारवृत्त्यात्मकप्रत्ययोऽर्थप्रत्ययादन्य इत्यर्थः ॥ ३३ ॥  
		  
	ननु शब्दग्रहणादयः श्रोत्रादीनामसाधारणवृत्तयः, संरम्भस्तु   
तेषामेवेन्द्रियाणां साधारणवृत्तिरिति किमन्येनाहङ्कारेण कल्पितेन ? अत आह-  
  
	न देवग्रामसामान्यवृत्तिः संरम्भ इष्यते ।  
	यतोऽन्यतमवैकल्ये जायते सत्यहङ्कृतिः ॥ ३४ ॥  
  
	साधारणकार्यकर्तृणामेकापाये तत्क्रियानुत्पत्तेरुक्तत्वात् तद्वैकल्येऽपि   
जायमानोऽयं संरम्भोऽहम्प्रत्ययो वाहङ्कारस्यैव कार्य इत्यर्थः ॥ ३४ ॥  
		  
	अत्रैव प्रसङ्गाद् बुद्धीन्द्रियकर्मेन्द्रियतन्मात्रवर्गाणां   
मनःसहितानामहङ्कारादेवोत्पत्तिरिति दर्शयितुमाह-  
  
	अन्ये चाहङ्कृतिस्कन्धास्त्रिवर्गजनकास्त्रयः ।  
	तैजसादिकनामानः क्रमशः सात्त्विकादयः ॥ ३५ ॥  
  
	सत्त्वरजस्तमोबहुलाः सात्त्विकराजसतामसास्त्रयोऽहङ्कारस्कन्धाः क्रमात्   
तैजसवैकारिकभूतादिकसञ्ज्ञाभाजो भवन्ति । सात्त्विकादित्वं चैषां   
सत्त्वादिगुणबाहुल्यात् ॥ ३५ ॥  
  
	नामिश्रं परिणमत इति न्यायेन गुणान्तरसंसर्गोऽप्येषां विद्यते यतः, तत्र   
कुतः केषामुत्पत्तिरित्यत आह-  
  
	समनो बुद्धिदेवानां गणो यस्मात् प्रकाशकः ।  
	तस्मात् स सात्त्विकाज्जातः स्वानुरूपादहङ्कृतः ॥ ३६ ॥  
  
	अत्र नैयायिकमतमनूद्य दूषयति-  
  
	अन्ये तु बुद्धिदेवानां भौतिकत्वं प्रपेदिरे ।  
	विषयाणां तु नियमादसिद्धादेव हेतुतः ॥ ३७ ॥  
  
	एवं हि ते मन्यन्ते- शब्दैकग्राहकं श्रोत्रम्, स्पर्शैकग्राहिका   
त्वगित्यादिनियतविषयत्वादिन्द्रियाणां तानि शब्दाद्याधाराकाशादिभूतजन्यानि ।   
आहङ्कारिकत्वे तु तेषामेककारणत्वादेकरूपता स्यान्न तु प्रत्येकं विषयनियमसिद्धिरिति ।   
तदिदं तैरसिद्धादेव हेतोः कल्प्यते, तेषां विषयनियमस्य   
प्रकृतिनियमसाधकस्याऽसिद्धेः । नियतविषयत्वे हीन्द्रियाणां तानि स्वस्वकारणान्येव   
भूतानि गुणसहितानि गृह्णीरन् । यावता द्रव्यान्तराणि तु तद्गुणाश्च चक्षुरादिना   
गृह्यन्ते ॥ ३७ ॥  
  
	तथाहि-  
  
	चतुर्द्रव्यगतान् स्पर्शांश्चतुरो मारुता त्वचा ।  
	द्रव्याण्यनियतं चैव गृह्णाति मरुता समम् ॥ ३८ ॥  
  
	त्वगिन्द्रियं तावद् वायव्यत्वेनाऽभ्युपगतं वायुसहितानि पृथिव्यप्तेजांसि   
तद्गतांश्च स्पर्शान् गृह्णाति ॥ ३८ ॥  
  
	किञ्च-  
  
	त्रीणि द्रव्याणि चक्षुश्च तेषु रूपाणि चैव हि ।  
	अतो न नियमोऽक्षाणां विषयाणां च कल्प्यते ॥ ३९ ॥  
  
	दूषणान्तरमाह-  
  
	भौतिकत्वाच्च नियमे कर्मसामान्ययोः स्फुटम् ।  
	देवेभ्यो बुद्धयो न स्युः समवाये च देहिनाम् ॥ ४० ॥  
  
	भौतिकत्वसाधनायाऽक्षाणां विषयनियमेऽभ्युपगम्यमाने भूतेभ्यो   
गुणेभ्यश्च व्यतिरेकेण भवद्भिरभ्युपगतानां कर्मसामान्यसमवायानां   
पदार्थानां बुद्धयस्तेभ्यो जायमाना न भवेयुः ॥ ४० ॥  
  
	यदप्युक्तमाहङ्कारिकत्वे तुल्ये कथमक्षाणां कार्यभेद इति,   
तदप्युत्पत्तिभेदादिक्षुविकाराणां गुडखण्डशर्करादीनामिव भविष्यतीति मत्वा   
श्रोत्रादीनां शब्दादिग्रहणनियामका-पेक्षायामप्यस्माभिः पुरुषार्थदायकं कर्मैव   
नियामकमिष्यत इत्याह-  
  
	न चाप्यहङ्कृतो जन्म नियमे कारणं मम ।   
	पुमर्थदातृ यत्कर्म कारणं तद् भवेरितम् ॥ ४१ ॥  
  
	नास्माभिरहङ्कारजत्वमेव विषयनियमे कारणमिष्यते, किन्तु शिवाधिष्ठितं कर्म   
चेत्यर्थः ॥ ४१ ॥  
  
	कायरन्ध्रविशिष्टे नभोभागे शब्दावद्योतकेऽभ्युपगम्य-माने   
नासारन्ध्रादीनामपि श्रवणेन्द्रियत्वप्रसङ्गतया श्रवणाकाशस्यैव   
शब्दग्राहकत्वनियमे कर्मैवाऽदृष्टाख्यं नियामकं भौतिकेन्द्रियवादिनाऽपीष्यत   
इत्याह-  
  
	नानाश्रुतिभयात् कॢप्ते खे परेणापि कारणम् ।  
	शब्दभोगस्य नियमे तत्प्रदं कर्म भाषितम् ॥ ४२ ॥  
  
	खे कायाकाशे शब्दग्राहके कल्प्यमाने   
नानाश्रुतित्वप्रसङ्गभयाच्छ्रवणाकाशस्यैव शब्दग्रहणनियमे पुरुषार्थपदं   
कर्मैव कारणं भवताऽपीष्यत इत्यन्वयः ॥ ४२ ॥  
  
	इत्थं कर्मेन्द्रियाणामाहङ्कारिकत्वमाह-  
  
	राजसाद् वैकृताद् वर्गः कर्माक्षाणां तु कर्मकृत् ।  
	जातः कार्यस्य येनेह कारणानुविधायिता ॥ ४३ ॥  
  
	रजसः प्रवृत्तिहेतुत्वाद् राजसाद् वैकारिकाख्यादहङ्कारस्कन्धात् क्रियाहेतुः   
कर्मेन्द्रियवर्गो जातः । यस्मात् कारणानुविधायित्वं कार्ये दृश्यते ॥ ४३ ॥  
  
	अत एव सत्त्वस्य प्रकाशत्वात् प्रकाशस्य बुद्धीन्द्रियवर्गस्य सात्त्विकादुत्पत्तिरुक्ता ।   
अन्यथा भिन्नस्वभावयोरनयोर्वर्गयोरेक-स्मादेवोत्पत्त्यभ्युपगमे   
कारणानियमलक्षणोऽनवस्थादोषः प्रसज्यत इत्याह-  
  
	विनिवारयितुं शक्या नाव्यवस्था विकारजा ।  
	सात्त्विकात् सम्भवे कॢप्ते सात्त्वराजसवर्गयोः ॥ ४४ ॥  
  
	अत एव-  
  
	मात्रासङ्घोऽप्यहङ्काराद् वर्गद्वयविलक्षणः ।  
	प्रकाश्यस्तामसस्तस्माज्जातो भूतादिसञ्ज्ञकात् ॥ ४५ ॥  
  
	इदानीं बुद्धेरध्यवसायादिहेतुत्वमाह-  
  
	प्रकाशो विषयाकारो देवद्वारो न वा क्वचित् ।  
	पुम्बोधव्यक्तिभूमित्वाद् बोधो वृत्तिर्मतेर्मता ॥ ४६ ॥  
  
	इन्द्रियद्वारोऽयं घट इत्यादिबाह्यविषयाध्यवसायरूप-  
प्रकाशस्तदनपेक्षश्चान्तरस्मृतिप्रतिभादिप्रकाशो वाशब्दाद् वक्ष्यमाणो   
भावप्रत्ययलक्षणश्च प्रकाशः पुरुषबोधस्य व्यक्तिस्थानत्वाद् बोधाख्यो   
मतेर्बुद्धेर्वृत्तिर्ज्ञेया । ततोऽध्यवसायस्मृत्यादिलिङ्गा बुद्धिः सिद्ध्यतीति । तदुक्तं   
श्रीमन्मृगेन्द्रे- इति बुद्धिप्रकाशोऽयं भावप्रत्ययलक्षणः । बोध इत्युच्यते   
बोधव्यक्तिभूमितया पशोः ॥ (वि० ११।८) इति ॥ ४६ ॥  
  
	एष च बुद्धिबोधस्त्रिविध इत्याह-  
  
	कॢप्तिर्मतिः स्मृतिश्चेति  
  
	तत्र कॢप्तिः कल्पनं प्रतिभेत्यर्थः । मतिश्च मननं ज्ञानमध्यवसाय इति   
यावत् ॥  
  
	इत्थमिच्छादिकार्यभेदादन्तःकरणभेदः सिद्ध इत्युपसंहरति-  
  
					जाता भिन्नार्थवाचकाः ।  
	इच्छासंरम्भबोधाख्यास्तेनान्तःकरण त्रिधा ॥ ४७ ॥  
  
	स्मृत्यादीनामवान्तरभेदेऽपि बोधकत्वेनैकार्थत्वाद् बुद्धिवृत्तित्वम्, इच्छादयस्तु   
वृत्तयो भिन्नार्थत्वाद् भिन्नकारणा इति भावः ॥ ४७ ॥  
  
	ननु पृथिव्यादीनां विषयत्वेन भोग्यत्वादिन्द्रियाणां च तद्ग्रहणहेतुत्वादस्तु   
भोगसाधनता, बुद्धेस्तु इन्द्रियार्थसन्नि-कर्षादात्मन्युत्पद्यमानायाः   
संवेदनरूपत्वान्न भोगसाधनता, अपि त्वात्मगुणतैवेति नैयायिकादयः, अत आह-  
  
	तुल्ये गुणान्वितत्वे तु संवेद्यं किञ्चिदिष्यते ।  
	बुद्धिश्चापि ह्यसंवेद्या धन्या तार्किकता तव ॥ ४८ ॥  
  
	अयमभिप्रायः- द्विविधोऽत्र बोधोऽध्यवसायात्मकोऽनध्यवसायात्मकश्च । तत्र   
योऽध्यवसायात्मकः, स सर्वदा ग्राहकरूपेणैव भासमानत्वादात्मनः स्वभाव एव   
। यस्त्वनध्यवसायरूपः, स उत्पत्त्यपवर्गयोगित्वेन भासमानत्वान्न पुंसः स्वभावः,   
नित्यस्यानित्यस्वभावत्वायोगात्, तत्स्वभावत्वे चानित्यत्वप्रसङ्गात् । न च नित्योऽनुभूयते,   
ततो न पुंसः स्वभाव इति । यस्य सः स्वभावः सा   
बुद्धिर्भावानामध्यवसेयतोत्पादिका धर्मज्ञानाद्यष्टगुणा बुद्धिरिति । ततश्च   
विषयाध्यवसायरूपत्वाद् भावप्रत्ययात्मना सत्त्वादिगुणत्रयान्वितेन स्वरूपेण   
भोग्यत्वाच्च बुद्धेरपि संवेद्यतैव, न त्वात्मगुणत्वम् । तदुक्तं तत्त्वसङ्ग्रहे-  
  
बुद्धिर्विषयाकारा सुखादिरूपा समासतो भोग्यम् (श्लो० १३) इति । प्रयोगश्चात्र भवति-   
बुद्धिरपि संवेद्यैव, सत्त्वादिगुणान्वयात्, पृथिव्यादिवदिति । करणत्वं चेन्द्रियवदस्या   
विषयाध्यवसायहेतुत्वात् सिद्धमित्युक्तम् ॥ ४८ ॥  
  
	ननु धर्मादीनां भावानामप्यस्माभिरात्मगुणत्व-मिष्यते, तदयुक्तम्,   
तेषामात्मसंस्कारकत्वायोगात् । तथाहि- ज्योतिष्टोमादिकर्मसंस्कारस्तावन्नात्मनि   
सम्भवति, अविकारित्वात्, कर्मणां च कृष्यादीनामात्मसंस्कारत्वादृष्टेः, अपि तु जड   
एव । यत्र तानि संस्कारं कुर्वन्ति सा बुद्धिः । एवं ज्ञानादिसंस्कारेऽपि वाच्यम्,   
तद्बलादेव स्वप्नस्मृतिप्रतिभादावसत्यप्यर्थे उल्लेखो दृश्यते यतः, अतश्च-  
  
	अन्तर्बहिश्च करणं साक्षाद् भोगस्य साधनम् ।  
	भोग्यं विना न भोगोऽस्तीत्यतो भोगस्य साधनम् ॥ ४९ ॥  
  
	आन्तरो बाह्यश्च करणग्रामो भोगस्य सुखदुःखादिसंवेद-नात्मनः साक्षात्   
करणम् । यदुक्तं श्रीमत्स्वायम्भुवे- भोगोऽस्य वेदना पुंसः सुखदुःखादिलक्षणा   
इति । स च भोगः स्रक्चन्दनादिभोग्यं विना न स्यादिति तद्ग्रहणपूर्वकस्य   
सुखाद्यध्यवसायस्यापि साधनमिष्यते ॥ ४९ ॥  
  
	एतदेव दृष्टान्तेन प्रकटयति-  
  
	सैनिकान् विजयायेह प्रयुङ्क्ते नृपतिर्यथा ।  
	प्रयुङ्क्ते महदादीनि बोधाद्यर्थमणुस्तथा ॥ ५० ॥  
	सैनिकस्थे जये राज्ञः कर्तृत्वं तु यथा तथा ।  
	बुद्ध्यादिसंस्थे बोधादौ पुंसः कर्तृत्वमिष्यते ॥ ५१ ॥  
	स्वात्मार्थं सैनिकानां तु विजयो नेति ते यथा ।  
	साधनं विजयस्येष्टास्तथैव महदादयः ॥ ५२ ॥  
	तेषामपि हि बोधाद्यं स्वार्थं नेति विनिश्चितम् ।  
  
	करणानामचेतनत्वात् तद्वृत्तीनां न स्वार्थत्वम्, अपि तु चेतनपुरुषार्थतैवेति   
भावः ॥ ५०-५२ ॥  
  
	ततो बोधादिवृत्तीनां साधनं महदादयः ॥ ५३ ॥  
  
	अधुना भोग्यं विभजति-  
  
	मोहदुःखसुखाकारो रूपाख्यस्तद्भवो द्विधा ।  
	बौद्धो बोधः परं भोग्यं मायादि च तदर्थतः ॥ ५४ ॥  
  
	उद्भूतगुणत्वेन मोहादिहेतुत्वान्मोहाद्याकारो रूपसञ्ज्ञो धर्मादिभाववर्गः,   
तदुपादानः सिद्ध्यादिप्रत्ययवर्गश्च द्विविधोऽयं बौद्धो बोधः पुंसः   
परमव्यवहितं भोग्यम् मायादिकं भुवनादिवस्तु तदन्वयतस्तदर्थत्वाद्भोगाधिकरण-  
त्वात् परम्परया भोग्यमिति ॥ ५४ ॥  
  
	कोऽसौ रूपाख्य इत्यत आह-  
  
	अधर्मादित्रयं रागो धर्मादि च चतुष्टयम् ।  
	तमोरजःसत्त्वमयं रूपं तत्कर्मजं मतौ ॥ ५५ ॥  
  
	अधर्माज्ञानानैश्वर्याख्यं रूपं तामसम्, रागस्त्ववैराग्याख्यं राजसम्,   
धर्मज्ञानवैराग्यैश्वर्याख्यं सात्त्विकमित्येवमष्टविधं रूपं बुद्धौ गुणत्वेन   
स्थितं कर्मतश्चोपादानाज्जातम् । तत्त्वभुवनशरीरादि तु कर्मणैव सहकारिणा   
मायाख्यादुपादानात् साक्षात् परम्परया चोत्पन्नमित्युक्तं श्रीमत्स्वायम्भुवादौ ॥ ५५   
॥  
  
	एते च-  
  
	अत्यन्तोच्छेदतो मुक्तावभिव्यक्तेश्च सर्वतः ।  
	पटादिबोधावैतत्यादात्मनो न गुणा गुणाः ॥ ५६ ॥  
  
	यतो धर्मादीनां मोक्षेऽत्यन्तोच्छेदः परैरपीष्यते, यतश्चात्मस्वभावस्य   
ज्ञानक्रियात्मनो नित्यस्य व्यापकस्य मुक्तौ सर्वतो व्यापकत्वेनाभिव्यक्तिः श्रूयते,   
यस्माच्च पटादिज्ञानानामध्यवसायरूपाणामवैतत्यमव्यापकत्वं दृश्यते,   
तस्मादनित्या अव्यापकाश्चाधर्मादयो नित्यस्य व्यापकस्यात्मनो गुणा भवितुं नार्हन्ति,   
तत्समवाये तस्य परिणामित्वादिदोषप्रसङ्गात् । एते चाधर्मादयः   
सांसिद्धिकवैनयिकप्राकृतभेदात् त्रिविधा आत्मन उत्पद्यन्ते । यदुक्तं श्रीमन्मृगेन्द्रे-   
सांसिद्धिका वैनयिकाः प्राकृताश्च भवन्त्यणोः ॥   
विशिष्टधर्मसंस्कारसमुद्दीपितचेतसाम् । गुणः सांसिद्धिको भाति देहापायेऽपि पूर्ववत्   
॥ लोकधीगुरुशास्त्रेभ्यो भाति वैनयिको गुणः । समर्जितो वैनयिको मनोवाक्तनुचेष्टया ॥   
प्राकृतो देहसंयोगे व्यक्तः स्वप्नादिबोधवत् । (वि० १०।२६-२९) इति ॥ ५६ ॥  
  
	अतश्चैवं त्रिविधेभ्यो धर्मादिभ्यः फलभेदानाह-  
  
एषामधोगतिर्बन्धो विघातः संसृतिः क्रमात् ।  
स्वर्गो मुक्तिः प्रकृतिभावो विघातश्च फलानि च ॥ ५७ ॥  
भवः स्थानापराधोऽथ विघ्नो भोगानतिक्रमः ।  
वश्योर्ध्वस्थितिः सद्दृष्टिभृत्त्वं भोगास्पृहा फलम् ॥ ५८ ॥  
स्वचिन्तितेषु वा विघ्नो रूपे सांसिद्धिके फलम् ।  
विनयप्राकृते रूपे पूर्वोक्तफलसङ्ग्रहः ॥ ५९ ॥  
  
	वैनयिकेभ्यः प्राकृतेभ्यश्चाधर्मादिभ्यः क्रमादधोगत्यादीनि फलानि भवन्ति ।   
सांसिद्धिकेभ्यस्तु भवादीनि । तत्राऽधोगतिर्नरकप्राप्तिः ।   
बन्धोऽनात्मन्यात्माभिमानितादिः । संसृतिस्तिर्यगादियोनिप्राप्तिः । मुक्तिश्च   
दर्शनान्तरमोक्षः, परमुक्तेर्दीक्षाफलत्वेन मोक्षकारिकासु वक्ष्यमाणत्वात् ।   
प्रकृतिभावः प्रकृतिलयः । भवः संसारः । स्थानापराधः स्वस्थानान्न्यक्कारः ।   
भोगानतिक्रमो भोगेच्छा । वश्योर्ध्वस्थितिः वश्यानां   
स्वपदाधःस्थानिगामधिष्ठानम् । सद्दृष्टिभृत्त्वं तत्तद्विषयसम्यग्ज्ञानयोगः ।   
शेषं सुगमम् ॥ ५७-५९ ॥  
  
	इत्थं भावान् विचार्य प्रत्ययान् व्याचष्टे-  
  
	व्यक्ताव्यक्तज्ञसम्बुद्धिः सिद्धिः सम्प्रति सिद्ध्यति ।  
	रागमात्रानुलिप्ताङ्गाद् धर्मादिसमुदायतः ॥ ६० ॥  
  
	इह हि बुद्धौ वासनात्वेन स्थिता धर्मादयोऽष्टौ भावा उच्यन्ते । यदाहुः-   
भावयन्ति यतो लिङ्गं तेन भावाः प्रकीर्तिताः (पौ०) इति । त एव प्रकर्षावस्थां   
प्राप्ताः स्थूलेन रूपेण भोग्यदशामापन्नाः संसारिणां प्रत्यायनात् प्रत्ययाः   
कथ्यन्ते । तदुक्तम्- प्रत्याययन्ति क्षेत्रज्ञं प्रत्ययास्तेन कीर्तिताः (पौ०) इति । अतश्च   
वैराग्येण राजसेनेषद्युक्तात् सात्त्विकाद् धर्मादिभावचतुष्टयात् सिद्धिरुत्पद्यते । सा च   
व्यक्तस्य गुणादेरव्यक्तस्य च प्रधानस्य ज्ञस्य च पुरुषस्य सम्बुद्धिस्तद्विषयं   
ज्ञानमेव प्रकर्षावस्थां प्राप्ता सिद्धिरुच्यते । उक्तं च- पुम्प्रकृत्यादिविषया   
बुद्धिर्या सिद्धिरत्र सा (मृ० वि० ११।२) इति । तत्र व्यक्ताव्यक्तविषये बुद्धिबोधे   
तत्प्रकाशकत्वेनात्यन्तं विविक्तः पुरुषः स्वयमेवावभासते, यदाहुः- तदा द्रष्टुः   
स्वरूपेऽवस्थानम् (यो० सू० १।३) इति; न तु बुद्धिप्रकाश्यतया, भोग्यत्वादिदोषप्रसङ्गात् ।   
यद्वक्ष्यति मोक्षकारिकासु- परिणामी पुमान् भोग्यः प्राप्तस्तद्गोचरो यदि (श्लो० १०५) इति ॥   
६० ॥  
  
	धर्मादिरूपसम्पृक्ता पापादित्रितयोद्भवा ।  
	तुष्टिः कृतार्थविज्ञानमनयाऽऽत्मग्रहे सति ॥ ६१ ॥  
  
	सात्त्विकैर्धर्मादिभिरीषत्सम्पृक्तादधर्मादित्रयात् तामसात् तुष्टिरुत्पद्यते । सा च   
तुष्टिः प्रागुक्तया भूततन्मात्रादिज्ञान-रूपया सिद्ध्या तत्तद्दर्शनोक्तेन   
स्वरूपेणात्मनो ग्रहणे सत्यधस्तनविषयाद् वैराग्यादकृतार्थस्यापि   
कृतार्थोऽस्मीत्युत्पद्यमाना बुद्धिस्तुष्टिरुच्यते । यच्छ्रूयते- तुष्टिर्नुरकृतार्थस्य   
कृतार्थोऽस्मीति या मतिः (मृ० वि० ११।२) इति ॥ ६१ ॥  
  
	अधर्मादित्रयाज्जाता रागलेशानुरञ्जितात् ।  
	अशक्तिर्देववैकल्यादसामर्थ्यं शुभादिषु ॥ ६२ ॥  
  
	शुभशब्देनात्रोपस्थेन्द्रियव्यापारं आह्लाद उच्यते । तदादिषु इन्द्रियवैकल्यात्   
तदुपलक्षितशरीरवैकल्याद्वा क्लैब्यबाधिर्यादिरूपं यदसामर्थ्यम्, सेयमशक्तिस्तामसाद्   
वर्गाद् राजसेनेषत्सम्पृक्ताद् भवति । उक्तं च- अशक्तिरप्रवृत्तत्वात् तामसी दुःखभावतः   
। राजस्यपि गुणो दृष्टः कार्ये कारणसंश्रयः ॥ (मृ० वि० ११।६) इति ॥ ६२ ॥  
  
	तस्मादेवायथावस्तु विज्ञानं वीतरागतः ।  
	ईषद् धर्मादिसम्पृक्तादभिव्यक्तो विपर्ययः ॥ ६३ ॥  
  
	तस्मात् तामसवर्गाद् राजसहीनात् सात्त्विकतेषद्युक्तादयथार्-थग्रहणरूपो   
विपर्ययस्तमोमोहमहामोहतामिस्रान्धतामिस्र-लक्षणो जायते । यच्छ्रूयते-   
किञ्चित्सामान्यतोऽन्यत्र मतिरन्या विपर्ययः (मृ० वि० ११।३) इति ॥ ६३ ॥  
  
	इत्थमतिसङ्क्षेपेणोक्तं भावप्रत्ययात्मकं बुद्धिबोधमुपसंहरति-  
  
	लेशोक्तो बुद्धिधर्मोऽयम्  
  
	एषां च भावप्रत्ययानां प्रपञ्चः श्रीमन्मतङ्गादौ विस्तरेण दर्शितः   
प्रकाशितश्चास्माभिर्मृगेन्द्रवृत्तिदीपिकायामिति तत एवावधार्यः । ग्रन्थविस्तरभयात्तु   
नात्र लिख्यते ॥  
  
	अयं च-  
  
					चेतनेनोपभुज्यते ।  
  
	भोग्यत्वादिति शेषः ॥  
  
	भोग्यत्वमेव साधयति-  
  
	भोग्यत्वं चास्य संसिद्धं येनोत्पन्नोऽनुभूयते ॥ ६४ ॥  
	स चाप्यनुभवो भोगो भोक्तारं गमयत्यलम् ।  
  
	अस्य बौद्धस्य ज्ञानस्योत्पत्त्यपवर्गयोगित्वेन भोग्यत्वमेव, न तु भोक्तृत्वम्, तस्य   
सर्वदा ग्राहकरूपेण स्थिरस्यैव स्वसंवेदनसिद्धत्वादित्युक्तम् ॥ ६४ ॥  
  
	अतश्च-  
  
	साधयित्रा विना यस्मात् सिद्धिर्नेह समीहिता ॥ ६५ ॥  
  
	इह हि बुद्धिचैतन्यवादिभिर्बौद्धैर्भोक्तृत्वेनाभ्युपगत-स्यास्य बौद्धस्य   
ज्ञानस्यास्थिरत्वेन घटादिवदचेतनत्वात्   
कालान्तरभाविकर्मफलभोक्तृत्वासम्भवादुक्तवद्भोग्यत्वाच्च स   
तत्तद्विषयसुखाद्यनुभवरूपो भोग एव भोक्तारं साधयति । यतो   
भोगक्रियासिद्धिर्भोक्तारं चेष्टमानमन्तरेण न सम्भवति, भोगस्यापि क्रियात्वात् ।   
तत्कर्तृत्वेनाप्यात्मसिद्धिरिति भावः । समीहिता, अभीष्टेत्यर्थः ॥ ६५ ॥  
  
	अत्र चोदयति-  
  
	न विना दृष्टसंवादमनुमानस्य मानता ।  
  
	इह हि धूमेनानुमितोऽग्निरासीदता प्रत्यक्षीक्रियत इति तस्यानुमानस्य   
प्रमाणान्तरसंवादो दृश्यते । अत एव तस्य प्रामाण्यम् ॥  
	चक्रमुर्धादौ धूमादेरिव साध्यव्यभिचारादर्शनात् ततश्चात्राप्यनुभवात्मनो   
ज्ञानस्यैव दर्शनाद् ज्ञातृज्ञानयोराकारभेदानुपलम्भाद् भोगाद् भोक्त्रनुमानस्यापि   
व्यभिचारशङ्कया प्रमाणत्वाभावान्न भोक्तुर्ज्ञानव्यतिरिक्तस्यात्मनः सिद्धिरिति सौगताः   
। यदाहुः- एकमेवेदं संविद्रूपं सर्षविषादाद्यनेकाकारविवर्तं पश्यामः । तत्र   
यथेष्टं सञ्ज्ञाः क्रियन्ताम् इति । तदयुक्तमित्याह-  
  
	दृष्टस्य केन संवादो येन तस्यास्ति मानता ॥ ६६ ॥  
  
	अयमभिप्रायः- भोगस्य विषयसंवेदनात्मनोऽनुभवस्य   
बाह्यविषयासन्निधानेऽपि सुषुप्त्यादावान्तरदेहस्पर्शमात्रविषयत्वेन स्थिरतयैव   
भासमानत्वात् स्थिरत्वेन स्वसंवेदनप्रत्यक्षसिद्धो ग्राहकरूपो आत्मेत्युक्तम् । न च   
ज्ञानस्य क्षणिकस्य स्वात्मनि क्रियाविरोधेन स्थैर्याध्यारोपो युक्तः । यदप्युक्तम्-   
अक्षणिकस्य क्रमयौगपद्याभ्यामर्थक्रियाविरोधात् यत्सत् तत्सर्वं क्षणिकमिति, तदपि न,   
अक्षणिकस्यैव मण्यादेः क्रंएण घटादीन् भावानवभासयतो   
युगपच्चैकगृहगतांस्तांस्तांस्तानर्थान् प्रकाशयतोऽनुभवसिद्धत्वात् । क्षणिकस्य   
चोत्पत्तिकाल एव नश्यतोऽनेकक्षणनिर्वर्त्यक्रियानुष्ठानाक्षमत्वादित्यादि विस्तरेण   
श्रीमन्मतङ्गवृत्त्यादावाचार्यैः साधितमिति ॥ ६६ ॥  
		  
     ततश्चात्मनः स्वसंवेदनसिद्धत्वेऽप्यनुमेयत्वमभ्युपगम्योच्यते -  
				  
	नेह प्रमाणसंवादः प्रत्यक्षस्य प्रमाणतः ।  
		  
     नात्र प्रमाणस्य प्रमाणन्तरसंवादापेक्षा, प्रत्यक्षस्य   
प्रमाणान्तरसंवादाभावेऽप्यनधिगतविषयज्ञानजनकत्वेन प्रामाण्यात् । तदाहुः -   
अनधिगतार्थगन्तृ प्रमाणम् इति ।  
            
	कथं पुनश्चक्रमूर्धादौ व्यभिचारोऽत आह -  
				  
	अन्वयव्यतिरेकाभ्यां व्यभिचारनिराकृतिः ॥ ६७ ॥  
  
	यस्य धूमादेर्येनाऽविनाभावलक्षणः सम्बन्धोऽन्वयव्यतिरेकाभ्यां निश्चितः,   
न तस्य तत्र व्यभिचारो दृश्यते । सुविवेचितस्य धूमस्याऽग्नाविव । चक्रमूर्धादिजन्यस्य   
तु स्वरूपाविवेकेन धूमत्वभ्रान्तिः । ततश्चात्रापि क्रियायाः सर्वत्र   
कर्तृपूर्वकत्वदर्शनाद् भोगक्रियया भोक्ताऽनुमीयते ॥ ६७ ॥  
		  
     भवद्भिरपि स्वदेहे बुद्धिपूर्वकत्वेन सिद्धात् कार्यादिव्यवहारात् परशरीरे   
बुद्धिः प्रमाणान्तरसंवादं विनाऽप्यनुमानेनाऽनुमीयत इत्याह -  
  
	देहधर्मस्य मानत्वे कारणं बुद्धिरिष्यते ।  
		  
     देहधर्मस्य चेष्टाद्यात्मनो मानत्वे हेतुत्वे सति तेन परशरीरे तद्द्धेतुर्बुद्धिः   
साध्यत इत्यर्थः । यदाहुः - बुद्धिःपूर्वा क्रियां दृष्ट्वा स्वदेहेऽन्यत्र तद्ग्रहात् ।   
ज्ञायते धीः इति ॥  
		  
     अतश्च रूपादिदर्शनान्यथानुपपत्त्या चक्षुरादीन्द्रियवद् भोगान्यथानुपपत्त्या   
भोक्तृसिद्धिरित्यभिप्रायेणाह -  
		  
     अस्मात् सामान्यतो दृष्टादन्यस्यापि प्रमाणता ॥ ६८ ॥  
     अनुमानस्य संसिद्धा  
		  
     यदुक्तं चार्वाकैः - अस्तु भोक्ता । स तु   
परिदृश्यमानपृथिव्यादिचतुर्भूतविकारसमाहारात्मकः काय एव । तस्यैव   
परिणामविशेषेण किण्वादिद्रव्यविकारेण मदशक्त्यभिव्यक्तिवच्चैतन्याभिव्यक्तिः,   
प्राणादिवायुबलेन भोगादिक्रियादर्शनाच्च । न तु ततोऽन्यः, तस्य प्रत्यक्षेणादर्शनात् ।   
यदाहुः- दृष्टे सम्भवत्यदृष्टपरिकल्पना न न्याय्या इति ।  
  
	तदपि निराकृतमित्याह-  
  
						कारणादत एव हि ।  
     चेतनो बुद्धिबोधस्य भोक्ता मानसमर्थितः ॥ ६९ ॥  
     पृथिव्यादिसमाहारो भवत्विति न युक्तिमत् ।  
            
     अयमभिप्रायः- यतः शरीरस्याप्यन्तः शूलाद्यात्मना बहिश्च मृदुकर्कशादिना   
स्पर्शेन भोग्यत्वदर्शनाद् घटादिवच्चेतनत्वं न युक्तम्, ततस्तस्यापि भोक्तृत्वेनाऽऽत्मा   
सिद्ध इति ॥ ६९ ॥  
            
     चेतनत्वं चास्य न प्रमाणोपपन्नमित्याह-  
            
     चैतन्यं हि त्वया तस्य केन मानेन निश्चितम् ॥ ७० ॥  
            
     ननु शुक्लशोणितात्मकदेहारम्भकभूतसद्भाव एव चैतन्यदर्शनात् तदभावे   
चाऽदर्शनाद् देहात्मकमेव चैतन्यमत आह-  
            
     सति भावेऽप्यनैकान्तः  
            
     शवशरीरे गर्भादौ वा देहात्मकभूतसद्भावेऽपि चैतन्याऽदर्शनान्न   
देहात्मकं चैतन्यम्, ततश्च शरीराऽऽत्मवादो न प्रमाणोपपन्न इत्याह-  
            
     					तस्माद् वायसवाशितम् ।  
            
     भोग्यत्वाच्चास्याऽचेतनत्वमित्याह-  
            
     अनभिव्यक्तचैतन्या दृष्टा भोग्या गुडादयः ॥ ७१ ॥  
     जीवच्छायोपभोग्यत्वादस्तु तुल्यो गुडादिभिः ।  
            
     गुडादयो हि जीवस्याऽऽत्मनश्छाययाऽनुभवात्मना संविदा भोग्यत्वेन   
ग्राह्यतया विषयीक्रियमाणाः कदाचिदप्यभिव्यक्तचेतना न दृष्टाः । ततः   
कायाऽऽत्मापि भूतसमाहारः प्रोक्तवद्ग्राह्यत्वेन भोग्यतया विषयीकरणादचेतन एवेति   
न तस्य भोक्तृत्वमुपपद्यते । किञ्च, दहस्यैव चेतनत्वे तस्याऽसकृत्परिणामेन विनाशाद्   
बाल्यावस्थाऽनुभूतं वृद्धावस्थायां स्मर्यमाणं नोपपद्यत इत्यादि विस्तरेण   
निराकृतोऽयं पक्षोऽस्माभिः श्रीमन्मृगेन्द्रवृत्तिदीपिकायाम् ॥ ७१ ॥  
     ननु शरीरव्यतिरिक्तानामिन्द्रियाणामेव भोक्तृत्वमस्तु, नान्यस्येतीन्द्रियचैतनिकाः,   
तदयुक्तमित्याह-  
            
     भोग्यत्वकरणत्वाभ्यामिन्द्रियाणां विनिश्चितम् ॥ ७२ ॥  
     अचैतन्यमतो भोक्ता पुरुषश्चित्स्वभावकः ।  
            
     उक्तवदिन्द्रियाणामपि भोगार्थतया भोग्यत्वात्   
करणत्वाच्छस्त्रादिवदचेतनत्वमनिवार्यमेव, अतो नैषां कर्तृत्वम्, अपि तु   
चित्स्वभावस्यात्मन एव । तस्यैव हि सर्वान्यकारकप्रवृत्तिनिवृत्तिहेतुत्वेन कर्तृत्वं युक्तम् ।   
यदाहुः- प्रवृत्तौ च निवृत्तौ च कारकाणां य ईश्वरः । अप्रवृत्तः प्रवृत्तो वा स कर्ता   
नाम कारकः ॥ इति ॥ ७२ ॥  
  
	भोक्तुर्भोगश्चितेर्व्यक्तिर्भोग्यच्छायानुरञ्जिता ॥ ७३ ॥  
  
	भोग्याया बुद्धेः सुखादिरूपायाश्छायया आकारेणानुरञ्जिता चैतन्यव्यक्तिरेव   
भोक्तुर्भोगः । यदुक्तं श्रीमत्स्वायम्भुवे- भोगोऽस्य वेदना पुंसः   
सुखदुः?खादिलक्षणा इति ॥ ७३ ॥  
  
	तदानीं च-  
  
	अचितश्चितिसम्बन्धाद् भोग्यमाभाति चेतनम् ।  
  
	अचेतनमपि बुद्ध्यात्मकं भोग्यं तस्यात्मनश्चैतन्यसंश्लेषाच्चेतनवदाभासते   
। तदुक्तं साङ्ख्यैरपि- अचेतनं चेतनावदिव लिङ्गम् (साम्० का० २०) इति ॥  
  
	एवं च-  
  
	भोग्यद्वारेण पाशानां पशूनां च परस्परम् ॥ ७४ ॥  
	चेतनाचेतनच्छायानुषङ्गो भासते भृशम् ।  
  
	भोग्यं हि वस्तु चित्ताधिष्ठितं बुद्धीन्द्रियवृन्दमात्मनो विषयत्वेनोपस्थापयति   
तच्च बुद्ध्याऽध्यवसितं पुरुषो गृह्णाति । यदाहुः (पूर्वतनी ७८ पृष्ठस्था द्वितीया   
टिप्पणी द्रष्टव्या ।)- बुद्ध्यध्यवसितमर्थं पुरुषश्चेतयति इति । ततश्च   
प्रकाशरूपत्वादादर्शस्थानीयेन भोगाख्येन बुद्धिबोधात्मना द्वारेणात्मनां   
भोक्तृणां पाशानां च विषयरूपेण परिणतानां भोग्यानां   
चेतनाचेतनरूपयोश्छाययोः प्रतिबिम्बितयोराकारानुषङ्गः संश्लेषमात्रं   
भृषमत्यर्थमेकाकारतया भासते । अत एवात्रानात्मादौ आत्मादिभ्रमः संसारिणाम्   
। तद्विवेकज्ञाने तु तेषां प्रकृतिलय इत्युक्तम् । स एव च साङ्ख्यानां मोक्षः ॥ ७४ ॥  
  
	अतश्च-  
  
	भोग्ये भोगः प्रभोश्छाया यथा चन्द्रमसो जले ॥ ७५ ॥  
  
	प्रभोर्व्यापकस्यात्मनः स एव भोग्यविषयो भोगः, या तदध्यवसायात्मनि   
बुद्धिबोधे चन्द्रमस इव जले छायाविशिष्टा चैतन्याभिव्यक्तिः । चन्द्रबिम्बस्य जडत्वात्   
स्थूलत्वाच्च विशिष्टस्वरूपाभिव्यक्तिमात्र एवात्र दृष्टान्तत्वम् । अतो भोक्तृत्वाच्चेतनस्य   
पुरुषस्यैव कर्तृत्वं नाचेतनानां भोग्यानां बुद्ध्यादीनामिति मन्तव्यम् ॥ ७५ ॥  
  
	ननु क्रियावेशो हि कर्तृत्वम् । स यदि पुंसः स्यात् परिणामिता भवेत् । पुरुषो हि   
निर्विकारः, ततो नास्य कर्तृत्वम्, किन्तु प्रकृतेरेव । सा हि विवेकज्ञानात् पूर्वं   
महदादिरूपेण भोग्यतया तस्यात्मानं दर्शयतीति संसार इत्युच्यते । तत्सम्भवे तु   
तस्मान्निवर्तमाना मुक्तिशब्दाभिधेयेति साङ्ख्याः । यदुक्तं तैः- रङ्गस्य दर्शयित्वा   
निवर्तते नर्तकी यथा रङ्गात् । पुरुषस्य तथात्मानं प्रकाश्य विनिवर्तते प्रकृतिः ॥   
(साम्० का० ५९) इति अत आह-  
  
	परिणामभयात् पुंसि भोगे चानीप्सिते सति ।  
	अविशेषो दुरापोहः प्रसक्तो भोक्तृमुक्तयोः ॥ ७६ ॥  
  
	अयमभिप्रायः- नात्र क्रियावेशः कर्तृत्वम्, अपि तु क्रियायां शक्तत्वमेव । तथाहि-   
अयस्कान्तसन्निधानादयस इवात्मनः सन्निधेः शरीरादेरेव स्पन्दादिरूपः क्रियावेशो   
दृश्यते । ततश्च बुद्ध्यादिविषयीकरणरूपे भोगे पुंसो न परिणामप्रसङ्गः, किन्तु   
तत्परत्वेन तद्विषयीकरणमेव । भवत्पक्षे तु पुंसो निर्मलत्वेन   
तत्परत्वेऽप्यनभ्युपगम्यमाने भोक्तृमुक्तयोरविशेषो दुर्निवारः प्रसज्यते,   
उभयोरप्यनपेक्षत्वेन तुल्यत्वात् ॥ ७६ ॥  
  
	ननु परार्थप्रवृत्ता प्रकृतिरेव तदर्थं प्रवर्तत इत्युक्तम्, यदाहुः-   
वत्सविवृद्धिनिमित्तं क्षीरस्य यथा प्रवृत्तिरज्ञस्य । पुरुषविमोक्षनिमित्तं यथा   
प्रधानस्य ॥ (साम्० का० ५७) इति, अत आह-  
  
	पुमर्थाय च पाशानां प्रवृत्तिर्विनिवारिता ।  
  
	अयमभिप्रायः- अचेतनत्वादेव प्रधानस्य पुरुषं प्रति प्रवृत्तिर्न युक्ता,   
क्षीरादेरपि चेतनगवाद्यधिष्ठितस्यैव प्रवृत्तिदृष्टेः । वायुजलादीनामपि पक्षीकृतत्वाच्च   
तत्प्रवृत्त्यभ्युपगमेऽपि न निरपेक्षं प्रति प्रवृत्तिर्युक्ता । निरपेक्षं प्रति प्रवृत्तौ वा   
मुक्तस्यापि प्रवर्तते । ततश्च बद्धात्मनि साभिलाषत्वे भोगार्थं समुद्योगादात्मनि   
विकारे चाऽनभ्युपगम्यमाने तस्मिन् भोगोऽपि न युक्तिमानित्याह-  
  
	भोक्तर्यविकृते भोगो मुक्तवन्नोपपद्यते ॥ ७७ ॥  
  
	नन्वविवेक एव प्रधानप्रवृत्तेर्हेतुः । प्रकृतिपुरुषविवेकज्ञाने तु तं   
प्रत्युपरताधिकारत्वान्न प्रवर्तते । अतो न बद्धमुक्तयोरविशेषः । यदाहुः- प्रकृतेः   
सुकुमारतरं न किञ्चिदस्तीति मे मतिर्भवति । या दृष्टास्मीति पुनर्न दर्शनमुपैति   
पुरुषस्य ॥ (साम्० का० ६१) इति; तदयुक्तम्, भवत्पक्षे पुंसो निर्मलत्वेनाविवेकायोगात्,   
निर्हेतुके चाविवेके सर्वदा विवेकाभावप्रसङ्गाच्च । तस्मादविवेकान्यथानुपपत्त्यापि तस्य   
समलत्वसरागताद्यभ्युपगन्तव्यमिति वक्ष्यामः ॥ ७७ ॥  
  
	यद्येवमात्मनः समलत्वेनाज्ञस्वभावत्वे शरीरादियोगेन ज्ञातृतया विकारे   
चाभ्युपगम्यमाने स्वभावान्तरयोगादनित्यत्वप्रसङ्ग इति परमतमाशङ्कते-  
  
	विकारित्वादनित्यश्चेत्  
  
	भोक्तेति शेषः ।  
  
	परिहरति-  
  
					मायासाध्यं न मन्यते ।  
  
	मायया स्वकार्यैः सूक्ष्मबाह्यशरीरद्वारेण क्रियमाणं विशेषं न जानीते   
भवानिति शेषः । ततो नानित्यत्वादिदोष इत्यभिप्रायः ॥  
  
	कथमित्यत आह-  
  
	स्वरूपव्यक्तिलाभाच्च न विकारो न नाशिता ॥ ७८ ॥  
  
	नास्माभिर्नैयायिकादिवज्जडरूप एवाऽऽत्मा इष्यते, अपि तु ज्ञस्वभाव एव । स तु   
तस्य स्वभावः शरीरादियोगं विनाऽनभिव्यक्तेरनादिना केनाऽपि प्रतिबद्धोऽवसीयते, स   
च मल एवेति वक्ष्यामः । ततश्च मायया कलादिभिः   
स्वकार्यैर्मलव्युदासेनैकदेशस्वरूपव्यक्तिरेवात्मनः क्रियते । मलपरिपाके तु दीक्षाख्यया   
शिवशक्त्या सर्वविषयोऽभिव्यज्यते । ततो नास्य विकारो विनाशिता चेति ॥ ७८ ॥  
  
	अस्य च-  
  
	भोग्योपधानरागश्च स्वच्छत्वान्नोक्तकारणात् ।  
  
	अतो भोग्यविषयोपधानजनितो रागोऽपि सुखदुःखमोहाकारः प्रकाशोऽस्य   
स्फटिकस्येव स्वच्छत्वात् प्रकाशरूपत्वात्, न तु पूर्वोक्तात् परिणामाख्यात् कारणात् । स   
च विषयोपरागोऽप्यस्य तत्परतया तद्विषयीकरणमेवेत्युक्तम् ॥  
  
	ततो भोग्यस्य शरीरस्यासकृत्परिणामेऽपि भोक्तुर्न परिणाम इत्याह-  
  
	शरीरपरिणामेन परिणामी न पुद्गलः ॥ ७९ ॥  
	स यतोऽचेतनो भोग्यो बुद्धिवत् परिणामतः ।  
  
	तस्यापि परिणामाभ्युपगमे बुद्ध्यादिवद्भोग्यत्वमचेतनत्वं च स्यादित्यर्थः ॥   
७९ ॥  
  
	तत्र परमतमुपन्यस्य दूषयति-  
  
	चैतन्यं हि गुणो ज्ञानं समवायोऽथ तेन वा ॥ ८० ॥  
	स्वरूपं पुरुषस्येति नान्यदस्य न युक्तिमत् ।  
  
	एवं हि नैयायिकादयो मन्यन्ते- जडस्वभाव एवाऽऽत्मा, तस्य मनःसंयोगाद्   
गुणतया ज्ञानं समवेतमुत्पद्यते । तदेव च तस्य चैतन्यम्, नान्यज्ज्ञस्वभावत्वमिति ।   
तदयुक्तम्, जडत्वे तस्य घटादिवज्ज्ञानसमवायायोगादिति ॥ ८० ॥  
  
	नन्वत्र नियामकं कर्मादृष्टाख्यमस्ति, यत्कर्मसमानाधिकरणे पुरुष एव   
ज्ञानं समवेतमुत्पद्यते, नान्यत्र तद्व्यधिकरणे घटादाविति, अत आह-  
  
	अज्ञे नर्येव विज्ञानं नान्यत्रेति नियामकम् ॥ ८१ ॥  
	कर्माऽपि नोपपन्नं तु तदन्यत्र स्थितं यतः ।  
  
	कर्मणः कृष्यादेरिव प्रकृतिसंस्कारत्वमेव नात्मसंस्कारत्वम्,   
विकारित्वप्रसङ्गादित्युक्तम् । ततस्तदपि नात्र नियामकं भवितुमर्हति ।   
ततश्चैतन्यसमवायाच्चित्स्वभाव एवात्मा सिद्ध इत्याह-  
  
	मोहो मोहस्वभावेभ्यो यद्वन्नार्थान्तरं बुधाः ॥ ८२ ॥  
  
	चैतन्येभ्यः पदार्थेभ्यस्तद्वन्नार्थान्तरं चितिः ।  
  
	चैतन्यात्मनो ज्ञानस्यात्मधर्मत्वाद् धर्मनाशे धर्मिणोऽपि तदव्यतिरेकान्नाशः   
प्रसज्यत इति सर्वदा चेतनस्वभाव एवात्माभ्युपगन्तव्यः । तस्य च   
मलावृतत्वान्मनोबुद्ध्यादयस्तदभिव्यञ्जकतया सिद्धा इत्युक्तम् । अस्य च   
भोगक्रियायामुपकारकतया सहकारिभूतं प्रयोक्तृकरणरञ्जकरूपं   
कलाविद्यारागाख्यं कञ्चुकत्रयं प्रकृतिसाधनात् पश्चादभिधास्यत इत्याह-  
  
	प्रयोक्तृकरणं भोग्ये रञ्जकं चोपरि त्रयम् ॥ ८३ ॥  
	अस्य भोगक्रियाकर्तुः प्रक्ट्रेरुपदेक्ष्यते ।  
  
	इत्थं प्रसङ्गाद् भोक्तारं प्रसाध्य प्रकृते बुद्धेरेवाहङ्कारस्योत्पत्तिरित्याह-  
  
	बुद्धेः स्कन्धोऽपरो भिन्नो योऽहङ्कारमजीजनत् ॥ ८४ ॥  
	जनितारो गुणा येन दृष्टास्तत्प्रतिभादिषु ।  
  
	येन कारणेन तस्या बुद्धेः प्रतिभादिषु वृत्तिषु प्रोक्तेन नयेन   
परस्पराभिभवेनाश्रयान्मिथुनीभावाच्च कार्यस्योत्पादयितारो गुणाः दृष्टाः, यदुक्तं   
साङ्ख्यैः- अन्योन्याभिभवाश्रयजननमिथुनवृत्तयश्च गुणाः (साम्० का० १२) इति, तेन   
बुद्धेरेवाध्यवसायहेतोः स्कन्धादन्यो भागो गुणसम्पृक्तोऽहङ्कारमजीजनत् । ततश्च   
नह्येकं जनकमिति न्यायेनान्योन्यसम्पृक्ता एव गुणा जनकास्तथैव च सर्वेषु   
पदार्थेषु वर्तन्ते । सात्त्विकादिव्यवहारस्तु तेषां सत्त्वादिबाहुल्यादिति भावः ॥ ८४ ॥  
  
	साक्षाद्गुणकार्यत्वादेव चास्यां गुणान्वयो घटादिषु   
मृदाकारान्वयवदित्याह-  
  
	प्रथमा विकृतिः साऽतो गुणानां तत्र युज्यते ॥ ८५ ॥  
	उद्भवाभिभवाभ्यां तु नियमेन व्यवस्थितिः ।  
  
	गुणा हि तस्यां नियमेन परम्पराभिभवेन भवन्तः सिद्ध्यादिजनका इत्युक्तम्,   
यद्येवमहङ्कारस्यापि गुणान्वयाद् गुणेभ्य एवोत्पत्तिरस्तु, अत आह-  
  
	अहङ्कारेऽप्ययं न्याय इति मा जल्प पण्डित ॥ ८६ ॥  
	अन्योन्यविकृतित्वात् तन्मात्रास्वप्यनुषज्यते ।  
  
	अहङ्कारादिभूतान्तानां सर्वेषामप्यन्योन्यविकृतित्वात् प्रोक्तवत्परम्परया   
गुणविकारत्वान्न केवलमहङ्कार एव तन्मात्रास्वपि, अपिशब्दादिन्द्रियवर्गे भूतवर्गे च   
गुणान्वयोऽनुषज्यत एव, घटकपालादिषु मृदाकारान्वयवत् । न तु सर्वेषां साक्षाद्   
गुणेभ्य एवोत्पत्तिरित्यदोषः ॥ ८६ ॥  
  
	अथ के ते गुणाः ? कैर्व्यापारैश्च तेषां सिद्धिरित्यत आह-  
  
	सत्त्वं रजस्तमश्चेति कारणानि धियो गुणाः ॥ ८७ ॥  
  
	प्रख्याव्यापारनियमैः पुंयोगं ये वितेनिरे ।  
  
	प्रोक्तवद्बुद्ध्यादिद्वारेण भावप्रत्ययादिरूपं पुरुषभोग्यं वस्तु ये सर्गादौ   
चक्ररुत्पादितवन्तः, अधुनापि कुर्वते, ते बुद्धेरपि कारणं गुणा इति । एते च   
परस्परावियोगादेकमेव तत्त्वम् । यच्छ्रूयते- त्रयो गुणास्तथाप्येकं तत्त्वं तदवियोगतः   
(मृ० वि० १०।२१) इति । ततो बुद्धिकारणतया प्रकाशप्रवृत्तिनियमाख्यैर्व्यापारैः   
सत्त्वादीनां सिद्धिः । एते च प्राधान्यात् प्रदर्शिताः, अन्येषामपि स्थैर्यधैर्यादीनां   
शौर्यक्रौर्यादीनामरतिमान्द्यादीनां गुणकार्याणामागमेषु श्रवणात् ॥ ८७ ॥  
  
	ननु गुणा एव प्रधानाख्यया नित्यत्वेन स्थिता इति साङ्ख्याः, तदयुक्तमित्याह-  
  
	अचैतन्येऽप्यनेकत्वसङ्ख्यासम्बन्धहेतुतः ॥ ८८ ॥  
	तेषां कारणपूर्वत्वमिष्टं बुद्धिघटादिवत् ।  
  
	यत एषामनेकत्वसङ्ख्यासम्बन्धादनेकत्वम्, ततोऽनेकत्वादचेतनत्वाच्च   
घटादिवत् कार्यत्वसिद्धिः ॥ ८८ ॥  
  
	किं तेषामुपादानमित्यत आह-  
  
	उपादानं गुणानां यत् प्रकृतिः साभिधीयते ॥ ८९ ॥  
	अविभागस्थिता यस्यां निर्गच्छन्ति शिवेरिता ।  
  
	यस्यां सूक्ष्मत्वेनाविभागेन स्थिता गुणाः शिवप्रेरणेन स्वस्वप्रवृत्तिविभागैः   
स्थूला अभिव्यज्यन्ते, सा प्रकृतिः । शिवेरितेति चाचेतनत्वान्नास्याः स्वातन्त्र्येण प्रवृत्तिरिति   
दर्शयति । अस्याश्च प्रतिपुरुषं सूक्ष्मदेहवर्तित्वेनानेकत्वात् कार्यत्वमिति वक्ष्यामः ॥ ८९   
॥  
  
	अथ पुरुषस्य कलादिपञ्चकञ्चुकयुक्तस्य भोक्तृत्वेन पुंस्त्वमलयोगाद् दीक्षायां   
तच्छुद्ध्यर्थं प्रकृतितत्त्वादूर्ध्वमागमेषु पाठे सत्यपि तस्य व्यापकत्वाच्चेतनत्वेन   
भोक्तृत्वाच्चाध्वरूपत्वं भोगसाधनत्वं च न सम्भवतीति तमुपेक्ष्य तस्यैव   
रञ्जकत्वेन प्रागुक्तं रागतत्त्वं साधयितुमाह-  
  
	भोग्यानुभवमासाद्य भोग्ये सक्तिः प्रवर्तते ॥ ९० ॥  
	तत्सिद्ध्यर्तं ततस्तस्य रागो भोगानुरञ्जकः ।  
  
	इह हि संसारावस्थायां पुरुषस्य भोग्यं दृष्ट्वा तस्मिन् सक्तिः प्रवर्तते । सा   
च नाहेतुरुत्पद्यते, मुक्त्यवस्थायामपि प्रसङ्गात् । अतस्तस्य पुंसस्तस्याः सक्तेः   
सिध्यर्थं भोगाभिलाषजनको रागोऽभ्युपगन्तव्यः ॥ ९० ॥  
  
	अत्र पराभिप्रायः-  
  
	सत्त्वं रजस्तमतो युक्तं विषयेष्वनुरञ्जकम् ॥ ९१ ॥  
	बुद्धावभ्युदितं पुंसस्तस्मादन्यो निरर्थकः ।  
  
	परिहरति-  
  
	तन्मतावुदितं भोग्यं तस्मिन् योऽस्यानुरञ्जकः ॥ ९२ ॥  
	स रागोऽन्यः प्रमन्तव्यो रूपेऽप्येतद्धि दूषणम् ।  
  
	सात्त्विकादिभोगसाधनविषयाकाराध्यवसायद्वारेण बुद्धावुदितस्य   
सुखदुःखमोहरूपेण परिणतस्य सत्त्वादिगुणत्रयस्यैव साक्षाद्भोग्यत्वात् तस्मिन्नपि   
भोग्ये यः पुंसोऽभिलाषजनकः, स तस्माद्विषयगुणादिरूपेण बुद्धावुदितात्   
सत्त्वादिगुणत्रयाद्भोग्यरूपादन्यो ग्राहकगतो रागो मन्तव्यः ।   
भोग्यस्यैवाऽभिलाषजनकत्वे वीतरागाभावप्रसङ्ग इति भावः । तदुक्तं तत्त्वसङ्ग्रहे-   
भोग्यविशेषे रागे नहि कश्चिद्वीतरागः स्यात् (श्लो० १०) इति । यद्येवमवैराग्यलक्षणो   
बुद्धिधर्म एव रागोऽस्त्वत आह- रूपेऽप्येतद्धि दूषणमिति । अयमभिप्रायः-   
अवैराग्यलक्षणस्य रूपस्य तावद्वासनारूपत्वान्न कार्यकरत्वम्, वासनावस्थायामपि   
कार्यकरत्वे बुद्धेरनन्तवासनायोगेन पुंसो युगपद्विरुद्धाऽनन्तप्रतिपत्तिवैशसप्रसङ्गात्   
। प्रत्ययात्मना स्थूलरूपेण भोग्यदशामापन्नेन तस्मिन् रागेऽभ्युपगम्यमानेऽपि   
प्राग्वद्वीतरागाभावप्रसङ्ग इति तयोरन्यो रागोऽभ्युपगन्तव्य इति । कर्मैव रञ्जकमस्त्विति   
चेन्न, तस्य कृष्यादिवत्फलजनन एव चरितार्थत्वात्, कार्यान्तरहेतुत्वे प्रमाणाभावात्,   
अनेकतत्त्वपरिकल्पनाभावप्रसङ्गाच्च ॥ ९२ ॥  
  
	अथ विद्यासिद्धिः-  
  
	करणं न विना कर्तुः कृतिः कर्मणि दृश्यते ॥ ९३ ॥  
	अतोऽस्ति करणं विद्या बुद्धिबोधविवेचिनी ।  
  
	प्रोक्तवदिन्द्रियाणां विषयोपस्थापकत्वेनोपयोगात् तस्मिन् बुद्धिबोधाख्ये कर्मणि   
ग्राह्ये ग्रहणक्रियायां पुंसः केनापि करणेन भवितव्यम् । यत्तत्करणं सा विद्येति ॥   
९३ ॥  
  
	अत्र परः-  
  
	प्रदीपवन्मतिस्तस्य स्वपरात्मप्रकाशिका ॥ ९४ ॥  
	विद्यते करणं पुंसो विद्यया किं करिष्यति ।  
  
	बुद्धेः प्रकाशरूपत्वात् प्रदीपवद्विषयाकारं स्वात्मानमपि प्रकाशयतीति न   
करणान्तरसिद्धिः ॥ ९४ ॥  
  
	परिहरति-  
  
	प्रदीपः करणं पुंसः स्तम्भाद्यर्थोपलब्धिषु ॥ ९५ ॥  
	दीपोपलब्धौ चक्षुश्च बुद्धावप्येवमिष्यताम् ।  
  
	बुद्धेरपि ग्राह्यत्वेन कर्मत्वात् करणापेक्षाऽस्तीत्युक्तमिति भावः । उक्तं च   
तत्त्वसङ्ग्रहे- रविवत् प्रकाशरूपो यदि नाम महांस्तथापि कर्मत्वात् ।   
करणान्तरसापेक्षः सक्तो ग्राहयितुमात्मानम् ॥ (श्लो० १४) इति ॥ ९५ ॥  
  
	एतदेव दर्शयति-  
  
	त्रैगुण्यात् सा विवेकेन शक्ता दर्शयितुं नहि ॥ ९६ ॥  
	विषयाकारमात्मानमविविक्ता यतः स्वयम् ।  
	विद्या गुणपरा वेद्यं विविक्ताऽतो विवेकतः ॥ ९७ ॥  
	शक्ता दर्शयितुं पुंसो नाऽत्र कार्योऽतिमत्सरः ।  
  
     बुद्धेस्त्रिगुणात्मकत्वेन भोग्याकारविवेकात् कर्मतया न स्वात्मप्रकाशकत्वं   
प्रदीपादिवत् । विद्या तु तदतीतत्वेन भोग्याकाराद् विविक्ता सती पुंसो वेद्यं   
करणान्तरनिरपेक्षा प्रकाशयत्येवेति ॥ ९६-९७ ॥  
  
	अथ कलाया व्यापारः कथ्यते-  
  
	कर्मादिकारकानीकप्रयोक्ता भोगसिद्धये ॥ ९८ ॥  
	स्वतन्त्रः पुरुषः कर्ता कला तस्य प्रयोजिका ।  
  
	भोक्तृत्वेन भोगार्थं बुद्ध्यादिकारकव्रातप्रयोक्तृत्वात् कर्ता पुरुष इत्युक्तम्-   
प्रवृत्तौ च निवृत्तौ च कारकाणां य ईश्वरः । अप्रवृत्तः प्रवृत्तो वा स कर्ता नाम   
कारकः ॥ इति । तस्य च भोगक्रियायां वक्ष्यमाणवत् सामर्थ्योपोद्बलनेन प्रयोजिका कला   
शास्त्रेषूच्यते ॥ ९८ ॥  
  
	नन्वकर्तैव पुरुष इति साङ्ख्याः, तदयुक्तमित्याह-  
  
	अकर्तृत्वाऽभ्युपगमे भोक्तृशब्दो निरर्थकः ॥ ९९ ॥  
	उपादानप्रवृत्तेश्च निष्फलत्वं प्रसज्यते ।  
  
	भोगस्याऽपि क्रियात्वाद् भोक्तृत्वेनैव पुंसः कर्तृत्वं सिद्ध्यति ।   
तस्मिन्नकर्तर्यभ्युपगम्यमाने तद्भोगार्थं प्रधानस्याऽपि प्रवृत्तिर्निष्फला स्यात्, अकर्तरि   
करणादिसम्बन्धस्य निरर्थकत्वात् ॥ ९९ ॥  
  
	किञ्च-  
  
	कर्तृमत् कर्मदेवादि क्रियासाधनभावतः ॥ १०० ॥  
	वास्यादिवदतः कर्ता परिज्ञेयो विभुः पुमान् ।  
  
	अविभुत्वे ह्यात्मनो गगनादिवदमूर्तत्वाद् देशान्तरनयनाऽसम्भवेन   
दाक्षिणात्यादेः काश्मीरादौ दृश्यमानो देशान्तरफलभोगोऽनुपपन्न इति   
तदन्यथाऽनुपपत्त्याऽऽत्मा व्यापकोऽभ्युपगन्तव्य इति । उक्तं च श्रीमत्पराख्यादौ-   
कर्तृशक्तिं व्यनक्त्यस्य कलाऽस्यातः प्रयोजिका । ततः कलासमायुक्तो भोगेऽणुः   
कर्तृकारकः ॥ इति । अस्य कर्तुः पुंसः कर्तृशक्तिः   
शक्तेरेकत्वाज्ज्ञानक्रियाशक्तिर्वक्ष्यमाणवद् मलावृतत्वेनार्थषु न प्रवर्तत इति प्रदीपवत्   
प्रकाशरूपा कलैकदेशे मलविदारणेन तानभिव्यनक्ति प्रकाशयति । ततः सा  
  
प्रयोजिका हेतुः कर्त्री भण्यते । स चाणुः पुरुषस्तयाऽत्यन्ताविवेकेन भासमानो   
भोगक्रियाणां कर्तृकारकमुच्यते । स हि भोक्तृत्वात् कर्ता, कला तु तत्प्रयोजिकात्वात्   
कारकमिति । तदुक्तं श्रीमन्मृगेन्द्रे- इत्येतदुभयं विप्र सम्भूयाऽनन्यवत् स्थितम् ।   
भोगक्रियाविधौ जन्तोर्निजगुः कर्तृकारकम् ॥ (वि० १०।७) इति ॥ १०० ॥  
  
	अन्यथाहि-  
  
	व्यक्तिकर्त्रनपेक्षस्य कर्तृभावे समीहिते ॥ १०१ ॥  
	आत्मनः प्राक्कलायोगात् प्रसक्ता सर्वकर्तृता ।  
	सर्वकर्तृत्वसम्बन्धात् सर्वज्ञः परमेशवत् ॥ १०२ ॥  
	सर्वज्ञत्वादयुक्ताऽस्य स्वात्मदुःखाय कर्तृता ।  
  
	आत्मनो हि निर्मलत्वेन कलानपेक्षस्यैव कर्तृत्वेऽभ्युपगम्य-माने शिववत्   
कलादिपाशात्मकशरीरसम्बन्धं विनैव सर्वकर्तृत्वम्, अज्ञातस्य करणासम्भवेन   
सर्वज्ञत्वं च भवेत् । निरावरणत्वेन शिवेनाऽनधिष्ठितस्य स्वतन्त्रस्याऽस्य स्वात्मन   
एव दुःखाय शरीरादिकर्तृत्वं न युज्यते । अतोऽस्य सुखोत्पादादौ पारतन्त्र्यदर्शनाद्   
बद्धत्वं समलत्वं च निश्चीयते । तत एव चाऽस्यासर्वकर्तृत्वमसर्वज्ञत्वं च   
संसारावस्थायां दृश्यते ॥ १०१-१०२ ॥  
  
	ततो मलावृतत्वादस्य भोगे विषये किञ्चिज्ज्ञत्वकर्तृत्वयोरपि फलानुग्रहापेक्षा   
सिद्धेत्याह-  
  
	न चास्य सर्वकर्तृत्वं बद्धत्वाद् गोवृषादिवत् ॥ १०३ ॥  
	कलानुग्रहसापेक्षा भोगे तेनाऽस्य कर्तृता ।  
  
	इत्थं कलां प्रसाध्य तस्या एव विद्यारागाव्यक्तानामुद्भव इत्याह-  
  
	स्कन्धोऽपरः कलायास्तु यस्मादेताः प्रजज्ञिरे ॥ १०४ ॥  
	विद्यारागप्रकृतयो युग्मायुग्मक्रमेण तु ।  
  
	युग्मक्रमेण रागविद्ये सहैव जायेते, अव्यक्तं तु पृथगयुग्मक्रमेणेत्यर्थः ।   
उक्तं च श्रीमद्रौरवे- कलातत्त्वाद्रागविद्ये द्वे तत्त्वे सम्बभूवतुः । अव्यक्तं च (२।१५)   
इति । अत्र कर्मफलभोगस्य कालाऽवच्छेदं भोक्तृनियमं च विनाऽनुत्पत्तेः   
कालनियत्याख्यं तत्त्वद्वयमागमेषु श्रूयमाणमर्थसिद्धत्वादाचार्येणाऽनुपात्तम् ।   
तथाहि- कृष्यादिवत् कर्मफलानां राजनियमाऽभावे दस्युभिरपहारदर्शनाद्   
ज्योतिष्टोमादिकर्मफलानामपि भोक्तृप्रतिनियामकेन केनाऽपि भाव्यमिति तन्नियामकत्वेन   
नियतिः सिद्धा । कर्मणो नियामकत्वमस्तीति चेत् ? तन्न, तस्य फलजनन एव   
चरितार्थत्वादित्युक्तम् । ईश्वरशक्तेरपि तत्त्वान्तरव्यवधानेनैव भोगविषये कार्यकरत्वम्,   
अन्यथा सर्वतत्त्वाभावप्रसङ्गात् । किञ्च, चिरक्षिप्रादिप्रत्ययद्वारेण चिरं भुङ्क्ते   
इत्यादिभोग्याद्यवच्छेदकत्वेन कालः सिद्धः । स च न नैयायिकाद्यभ्युपगतवन्नित्यो   
भवितुमर्हति, भूतादिरूपत्वेनानेकत्वादचेतनत्वाच्च । तदुक्तं श्रीमम्मृगेन्द्रे-   
त्रुट्यादिप्रत्ययस्यार्थः कालो मायासमुद्भवः । कलयन्ना समुत्थानान्नियत्या नियतं   
पशुम् ॥ (वि० १०।१४) इति ॥ १०४ ॥  
  
     इत्थं सूक्ष्मदेहात्मिकां तत्त्वसंहतिमुक्त्वा तस्याः प्रतिपुरुषं नियतत्वमाह-  
            
     वसुधादिकलाप्रान्ता भोगसाधनसंहतिः ॥ १०५ ॥  
     नियता प्रतिभोक्तारं परिज्ञेया मनीषिभिः ।  
            
     तदुक्तं तत्त्वसङ्ग्रहे- वसुधाद्यस्तत्त्वगणः प्रतिपुन्नियतः कलान्तोऽयम् ।   
पर्यटति कर्मवशतो भुवनजहेदेष्वयं च सर्वेषु ॥ (श्लो० २४-२५) इति ॥ १०५ ॥  
            
     एकत्वे सूक्ष्मदेहस्य सर्वेषां दृश्यमानभोगभेदो न युक्त इत्याह-  
            
     अन्यथा हि सुखादीनां दृष्टो भेदो न युज्यते ॥ १०६ ॥  
            
     नन्वेकत्वेऽपि सूक्ष्मदेहस्य कर्मभेदादेव तत्फलभोगभेदो भविष्यतीति चेत् ?   
तदयुक्तमित्याह-  
            
     योक्ष्यते कर्मणो भेदात् तद्भेदो यदि योक्ष्यते ।  
            
     कर्मभेदादेव भोगभेदः सिद्ध्यति, सिद्धे च भोगभेदे कर्मभेदोऽनुमीयत   
इतीतरेतराश्रयदोषः प्रसक्त इत्यर्थः ॥  
            
     ननु कर्तृभेदादेव सिद्धः कर्मभेदः, कर्मभेदाच्च भोगभेद इति   
नान्योन्याश्रयदोषः ? अत आह-  
            
     सम्बन्धाद्युगपत् सा तु कुर्वन्ती कर्मकर्तृभिः ॥ १०७ ॥  
	कथं भिन्नानि कर्माणि कर्तृभेदात् करिष्यति ।  
  
	मलावृतत्वेनाऽऽत्मनां कलादिसूक्ष्मदेहादिसम्बन्धं विना   
कर्मकर्तृत्वाऽनुपपत्तेर्युगपत् सर्वकर्तृसम्बन्धेन कर्म कुर्वाणा सा सूक्ष्मदेहरूपा   
तत्त्वसंहतिरेकरूपा कथं भिन्नानि विचित्राणि कर्माणि करोति, नैवेत्यर्थः । ननु   
प्रतिपुरुषं चिकीर्षाभेदात् कर्मभेद इति चेत् ? तन्न, चिकीर्षायाश्च   
सूक्ष्मदेहसम्बन्धादेवोत्पत्तेः । तस्याश्चैकत्वाच्चिकीर्षाभेदोऽप्यनुपपन्न इति   
परिदृश्यमानभोगभेदान्यथाऽनुपपत्त्या प्रतिपुरुषं   
सूक्ष्मदेहभेदोऽवश्यमभ्युपगन्तव्यः ॥ १०७ ॥  
  
	नन्वात्मभेदे हि सूक्ष्मदेहभेदो युक्तः, स एव तावदेक इति   
वेदान्तविदस्तत्राऽऽह-  
  
	आत्मनामप्यनेकत्वमत एव प्रतीयते ॥ १०८ ॥  
  
	एकत्वे ह्यात्मनः सुखदुःखादिवैचित्र्यं जन्ममरणवै-चित्र्यं चानुपपन्नमिति   
भोगवैचित्र्यादेवाऽऽत्मनानात्वसिद्धिः । एष चाद्वैतनिरासोऽस्माभिर्मृगेन्द्रवृत्तिदीपिकायां   
विस्तरेण दर्शितः ॥ १०८ ॥  
  
	अथ किमियं सूक्ष्मदेहरूपा तत्त्वसंहतिरात्मवद् व्यापिका, आहोस्विदव्यापिकेत्यत   
आह-  
  
	तस्याश्चाविभुता सिद्धा युगपद् वृत्त्यसम्भवात् ।  
  
	ज्ञानक्रियाभिव्यक्तिलक्षणस्य तत्कार्यस्य सर्वत्र   
युगपदनुत्पत्तेस्तस्याश्चाव्यापकत्वसिद्धिः ॥  
	ननु यत्र सहकारिणा कर्मणा फलारम्भेण निर्देशो भवति,   
तत्रैवासावात्मनश्चैतन्याभिव्यक्तये विक्षोभमभिव्यञ्जनरूपं करोतीति तस्मादेवास्याः   
सर्वत्र युगपत्कार्यानुत्पत्तिर्नाव्यापकत्वा-दिति चेत्, तदप्ययुक्तम्, तस्याः   
कार्यत्वेनाऽनित्यत्वाद् घटादिवद् व्यापकत्वाऽसिद्धेरित्यभिप्रायेणाह-   
  
	कर्मनिर्देशविक्षोभकरणत्वं च नोत्तरम् ॥ १०९ ॥  
	युगपद् वृत्त्यनुत्पत्तेः सर्वत्र विभुतैव न ।  
  
	अथ किमियमेकदेशे चैतन्याभिव्यक्तिः सूक्ष्मदेहव्यञ्ज-कस्याऽविभुत्वात्, उत   
व्यङ्ग्यस्याऽऽत्मनः ? इत्यत आह-  
  
	विकारित्वादिधर्म्यात्मा विरोधश्च श्रुतेरणौ ॥ ११० ॥  
	अविभौ युगपच्चित्त्वव्यक्तिकालेऽप्यणुर्विभुः ।  
  
	यद्यव्यापक आत्मा स्यात्, तदा देशान्तरफलोपभोगोऽप्यनुप-पन्न इत्युक्तम् ।   
किञ्च, तस्य मुक्त्यवस्थायां शिववत् सर्वज्ञत्वसर्वकर्तृकत्वश्रवणाद्   
व्यापकत्वमवश्यमभ्युपेयम् । अथ संसारावस्थायामव्यापकत्वं मुक्त्यवस्थायां   
च व्यापकत्वं तस्येष्यते, तदा परिणामित्वाचेतनत्वादिदोषप्रसङ्गः, ततो   
नित्यत्वव्यापकत्वादिश्रुतेर्विरोधः । तदुक्तं श्रीमन्मृगेन्द्रे- चैतन्यं दृक्क्रियारूपं   
तदस्त्यात्मनि सर्वदा । सर्वतश्च यतो मुक्तौ श्रूयते सर्वतोमुखम् ॥ (वि० २।५) इति,   
नाव्यापको न क्षणिको नैको नापि जडात्मकः (वि० ६।७) इति च ॥ ११० ॥  
  
	इत्थं सूक्ष्मदेहात्मिकामसाधारणतत्त्वसृष्टिमुक्त्वा भुवनात्मिकां   
साधारणतत्त्वसृष्टिमाह-  
  
	तत्त्वानामपरे स्कन्धा भोगिनो रतिभूमयः ॥ १११ ॥  
  
	सूक्ष्मदेहरूपाद् भोगादन्ये विचित्रभुवनाद्याकारास्तत्-त्वानां भोगाः   
संसारिणो भोगस्थानानीत्यर्थः ॥ १११ ॥  
  
	अतश्च-  
  
	तज्जदेहप्रविष्टा सा तेषां तासु फलावहा ।  
  
	सूक्ष्मदेहात्मिका तत्त्वसंहतिराचारापेक्षया तासु भोगभूमिषु कर्मवशात्   
तत्तद्भुवनजदेहेषु प्रविष्टा सती पुरुषस्यैकदेशेन ज्ञानक्रियासामर्थ्यांशाभिव्यञ्जिका   
भवति । तदुक्तं तत्त्वसङ्ग्रहे- पर्यटति कर्मवशतो भुवनजदेहेष्वयं च सर्वेषु (श्लो०   
२५) इति । श्रीमन्मृगेन्द्रेऽपि- इत्यातिवाहिकमिदं वपुरस्य जन्तोश्चित्सङ्गचिद्गहनगर्भविवर्ति   
लेशात् । नैतावताऽलमिति भौवनतत्त्वपङ्क्तिमाधारदेहविषयाऽभ्युदयाय वक्ष्ये ॥ (वि०   
१२।३४) इति ।  
  
	तामेव भुवनसृष्टिं सङ्क्षेपेण दर्शयति-  
  
	निरयादिस्तु सत्यान्ता कालहाटकदेशिकैः ॥ ११२ ॥  
	आदिमध्यान्तसंरुद्धा भूतेषु स्थानपद्धतिः ।  
  
	तत्र कालः कालाग्निः । हाटकः पातालाधिपतिः । देशिकः   
समस्तशास्त्रोपदेशकत्वाल्लोकाचार्यः सत्यलोकोर्ध्वस्थितस्य विष्णुलोकस्याप्युपरि वर्तते ।   
रुद्रलोके वर्तमानोऽनन्तशिष्यः श्रीकण्ठस्तस्यैव ब्रह्माण्डान्तरधिकारात् तैः   
कालहाटकदेशिकैः स्वस्वभुवनवर्तिष्वादिमध्यान्तेष्वधिष्ठिता   
नरकपातालभूरादिलोकात्मिका भुवनपद्धतिः स्थूलेषु ब्रह्माण्डान्तर्वर्तिषु स्थिता ॥ ११२   
॥  
  
	ततश्च-  
  
	शतरुद्रविभुश्चापि सह पञ्चभिरष्टकैः ॥ ११३ ॥  
	मात्रासम्भूतभूतेषु प्रोक्तभूतविधातृषु ।  
	तन्मात्रा चित्तवर्गेषु  
  
	तत्र शतरुद्राणां ब्रह्माण्डधारकाणामधिष्ठाता वीरभद्रः पृथिवीतत्त्वे   
प्रागुक्तस्थूलपृथिवीकारणभूते तन्मात्राऽजन्ये सूक्ष्मपृथिवीतत्त्वे स्थितः । तथा   
स्थूलजलादि-कारणभूते तन्मात्राजन्ये एव सूक्ष्मजलादिभूतचतुष्टये ।   
चित्तवर्गशब्देनान्तःकरणानामुपादानात् तन्मात्राद्यहङ्का-रान्ते चाऽध्वनि   
गुह्यातिगुह्यगुह्यतरपवित्रस्थाण्वाख्यानि पञ्चाष्टकानि भुवनानां स्थितानि । तदुक्तं   
श्रीमन्नन्दिकेश्वर-कारिकासु- ब्रह्मा स्थूलानि गतः सूक्ष्मादीन्याधारदेह-भोग्यार्थम् ।   
रुद्रशतं क्षेत्रभुवां चत्वारिंशच्च सूक्ष्मभूतानि ॥ तन्मात्रा   
मनोऽहङ्कृतिबुद्धिर्देवा गुणांस्तु योगिवराः । वामाद्या गुणसारं क्रोधाः प्रकृतिं   
कलां तु मण्डलिनः ॥ इति ॥ ११३ ॥  
  
	अत एवाऽऽह-  
  
				बुद्धौ च क्रमशो न्यसेत् ॥ ११४ ॥  
पैशाचाद्यष्टकं विद्वान् गुणतत्त्वे कृतादिकम् ।  
अप्राप्तगुणभावे तु विशुद्धे गुणमस्तके ॥ ११५ ॥  
विकारे प्राकृते लीना वामादिस्थानमालिका ।  
क्रोधेश्वर(अदि)रुद्राणां पुरपङ्क्तिः प्रधानगा ॥ ११६ ॥  
  
	वामदेवादयस्त्रयोदश रुद्राः क्रोधेशादिभिरष्टभिः सह   
प्रधानाऽधिपैर्गुणमस्तकभुवनेषु स्थिताः, प्रकृतेः सूक्ष्म-  
रूपत्वाद्भुवनाऽऽधारत्वाऽयोगादित्यागमविदः ॥ ११४-११६ ॥  
  
	तथा-  
  
	मण्डलानि तु वामाष्टौ कलातत्त्वे स्थितानि तु ।  
  
	रागविद्यासहिते कलातत्त्वेऽष्टाष्टक्रमेणाष्टौ भुवनानां मण्डलानि स्थितानि ।   
तदुक्तं श्रीमन्मृगेन्द्रे- रागविद्यागर्भे कलापदे । महापुरचतुष्षष्टिमण्डले   
मण्डलाधिपाः ॥ (वि० १३।१५२) इति । कालनियत्योश्च भुवनद्वयं तत्रैवोक्तम्- नियतौ यन्ता   
काले कलनशक्तिमान् (वि० १३।१५०) इति । एष च भुवनाध्वा पद्धत्यादिषु बहुशो दृश्यत इति   
नात्र विस्तरेण प्रदर्शितः । तेषु चाऽवान्तरभुवनसङ्ख्याभेदः केषुचित्   
केषाञ्चिदन्तर्भावादित्यविरोधः ।  
	इत्थं भुवनात्मिकामपि तत्त्वसृष्टिमुक्त्वा प्रोक्तस्य कलादिरूपस्य जगतः   
परमोपादानं मायां साधयति-  
  
	जगद्बीजं महामाया जन्यशक्तिरचेतना ॥ ११७ ॥  
	तस्याः कलादिसम्भूतिर्भोगिनां भोगभूतये ।  
  
महती चासाव् अनेकस्रोतो-रूप-स्वकार्य-व्याप्तेर् माया च, मात्य् अस्यां प्रलये सर्वम् अशुद्धं जगद् इति माया । सा च जगद्-बीजं जगतः कलादिरूपस्य प्रतिपुरुषं भेदेनाऽनेकत्वाद्भुवनाऽऽ-धारत्वाच्च कार्यरूपस्य सर्वस्य साक्षात् परम्परया चोपादानम् । अत एव जन्यशक्तिः सूक्ष्मरूपस्वकार्यशक्तिसमाहाराऽऽत्मिका,   
सत्कार्यवादाऽभ्युपगमेन सर्वकार्याणां शक्तिरूपेण तत्राऽवस्थानात् ।   
उपादानत्वादेव मृदादिवदचेतना च । ततस्तस्याः कलादिभोगसाधनसम्भूतिरित्युक्तम् ॥   
११७ ॥  
  
	शक्तिसमाहारात्मकतामेवाऽस्याः प्रकटयति-  
  
	अनेकाभिर्विचित्राभिः शक्तिभिः शक्तिमत्यसौ ॥ ११८ ॥  
	विचित्राऽनन्तकार्याणां दर्शनात् सम्प्रतीयते ।  
  
	विचित्राऽनन्तकार्योत्पत्तिदर्शनाद् विचित्रानन्तकार्यशक्तिसमाहारात्मिकाऽसौ ज्ञायते ॥   
११८ ॥  
  
	न त्वस्या एवाऽनेककार्यजनिकाऽनेकाः शक्तयः कल्प्याः, तस्याः स्वयं   
शक्तिरूपत्वाच्छक्तेश्च शक्त्यन्तरकल्पनाऽनुपपत्तेः, परमकारणत्वादेवाऽस्या नित्यत्वम्,   
अन्यथाऽनवस्थाप्रसङ्गादित्यभिप्रायेणाऽऽह-  
  
	अचिद्वतामनेकत्वाद् विनाशित्वं सुनिश्चितम् ॥ ११९ ॥  
	नाऽनेका सा त्वतो नित्या माया यद्यप्यचेतना ।  
  
	किञ्च-  
  
	व्यापिनी पुरुषाऽनन्त्याद् भोगाय कुरुते यतः ॥ १२० ॥  
	सर्वकार्याणि सर्वत्र स्रोतोभिर्विश्वधामभिः ।  
  
	तदुक्तं बृहस्पतिपादैः- अपि सर्वसिद्धवाचः क्षीयेरन् दीर्घकालमुद्गीर्णाः ।   
मायायामानन्त्यान्नोच्यते स्रोतसां सङ्ख्या ॥ इति । एषा च क्षीरदधिन्यायेन न   
सर्वात्मना परिणाममेति, किन्तु घृतकीटन्यायेनैकदेशेनेति मन्तव्यम् ॥ १२० ॥  
  
	सर्गस्थितिलयास्तस्याः स्वात्मसंस्थाः प्रकीर्तिताः ॥ १२१ ॥  
	स्वात्मसंस्थं विकारस्य तत्त्वादिभुवनाऽवधेः ।  
  
	एवं परमोपादानत्वान्मायास्था एव जगतः सर्गादयः, भुवनादेश्च   
विकारस्य तत्त्वादिस्वरूपं स्वात्मसंस्थमिति तत्त्वभावभूतभुवनात्मकं च समस्तं   
जगद् विकारस्थमेव ज्ञेयम् । ननु शुद्धरूपमपि तत्त्वादिकं तदुपादानं च   
बिन्दुसञ्ज्ञमागमेषु श्रूयते, सत्यम्,   
तत्प्राप्तेर्विद्येश्वरादिपदप्राप्तिरूपत्वेनाऽपरमुक्तित्वान्नाऽ-त्राऽस्य   
भोगसाधनतयोपादानमित्यविरोधः ॥ १२१ ॥  
  
	अत्र च-  
  
	सर्गस्थिती समाख्याते लयः सर्गविपर्ययात् ॥ १२२ ॥  
  
	प्रतितत्त्वमुत्पत्तिक्रमकथनेन व्यापारप्रदर्शनेन च सर्गस्थिती प्रोक्ते, लयस्तु   
सर्गप्रातिलोम्येन स्वस्वकारणेषूपसंहार इत्यर्थः ॥ १२२ ॥  
  
	एतच्च-  
  
	भवस्यानादिमत्त्वाच्च सर्गादिगणनाच्युतम् ।  
  
	अनादिरयं संसार इत्यर्थः ।  
	ननु भोगसाधनत्वादात्मनां युक्ते सर्गस्थिती, लयस्तु किमर्थमीश्वरेण क्रियते ।   
अत्र वदामः- अनवरतमनन्तपुरुषभोगजननोपचितशक्तेर्मायायाः सुकुमारवनिताया इव   
स्वापेन सामर्थ्योपोद्बलनार्थमात्मनां विश्रमार्थं च कर्मपाकार्थं च संहार   
इत्यदोषः । तदुक्तं श्रीमन्मृगेन्द्रे- तच्च सात्मकमाक्रम्य विश्रमायाऽवतिष्ठते ।   
भविनां भवखिन्नानां सर्वभूतहितो यतः ॥ स्वापेऽप्यास्ते बोधयन् बोधयोग्यान्   
रोध्यान् रुन्धन् पाचयन् कर्मिकर्म । मायाशक्तीर्व्यक्तियोग्याः प्रकुर्वन् पश्यन् सर्वं   
यद्यथा वस्तुजातम् ॥ (वि० ४।१३-१५) इति । इत्थमात्मनः प्रतिपादितं ससाधनं   
भोगमुपसंहर्तुं तस्यैव मलात्मकं पाशमुपक्षेप्तुं चाह-  
  
पुंसां मायामयं भोग्यं मायोत्थैरेव साधनैः ॥ १२३ ॥  
यतो भोक्ता विशुद्धात्मा चेतनस्तन्न चेतनम् ।  
  
	उक्तवत् सुखादिरूपं बुद्धिबोधात्मकं भोग्यं मायाकार्यमेव । न त्वात्मनि   
गुणत्वेन समवैति, चेतनत्वात्, तत्समवाये पुरुषस्य परिणामादिदोषप्रसङ्गाच्च । तस्य च   
चेतनः पुरुष एव भोक्तेत्युक्तम् । स च वक्ष्यमाणवदविशुद्धत्वादावृत-  
ज्ञानक्रियात्वान्मायोत्थैः कलादिभिस्तत्त्वैरुपबृंहित एव तद्भोक्तुं विना   
किञ्चिज्ज्ञत्वादेरप्यदर्शनात् ॥ १२३ ॥  
  
	अथ कुतोऽप्यमविशुद्धात्माऽत आह-  
  
	विषयित्वमलच्छन्नसर्वज्ञानक्रियो यतः ॥ १२४ ॥  
  
	यतोऽयमात्मा शिववत् सर्वज्ञानक्रियायुक्तोऽपि किञ्चिद्विषये विज्ञानादौ   
कलादिकमपेक्षते । यतश्च मुक्तस्याऽभोक्तृत्वं सर्वविषयज्ञानादियुक्तत्वं श्रूयते,   
ततोऽयं विषयित्वाख्यभोक्तृत्वस्य हेतुत्वाद् विषयित्वाख्येन मलेनावृतोऽवसीयते ।   
यच्छ्रूयते- भोक्तृत्वं मलतः प्रोक्तम् इति । अत एवाऽयमविशुद्धः । तदुक्तं   
श्रीमत्स्वायम्भुवे- यद्यशुद्धिर्नपुंसोऽस्ति सक्तिर्भोगेषु किङ्कृता (३३।४) इति ॥ १२४ ॥  
  
	अतश्च-  
  
	बीजस्थकर्मरागेण मायामेषोऽनुधावति ।  
  
	कर्मणः कृष्यादिवदात्मसंस्कारत्वाऽयोगात् । भवावस्थायां बुद्धिगतेन   
प्रलये नष्टबुद्धेरपि मायात्मनि जगद्बीजे प्रतिसञ्चारात् तत्स्थेन परिपाकवशाद्   
भोगजनकेन कर्मात्मना रागेण मार्गेण मायां भोगसाधनादिरूपेण परिणतामेष   
पुमाननुसरति ॥  
  
	अत्र परः-  
  
	भवान्तरकृतं कर्म जात्यादिफलदं नृणाम् ॥ १२५ ॥  
	अशुद्धिः कल्पिता पुंसस्तस्मिन् सत्यतिरिच्यते ।  
  
	अनादित्वेन बीजाङ्कुरन्यायेन कार्यशरीरबन्धस्यावस्थितेर्जात्यायुर्भोगप्रदानि   
कर्माण्येव स्वफलभोगार्थमात्मनः शरीरयोगं कुर्वन्तु, किं मलेन । भवताऽपि हि   
तं मलं कल्पयित्वा भोगवैचित्र्यान्यथानुपपत्त्या कर्माऽपि कल्प्यते, ततः   
कल्पनागौरवप्रसङ्गात् कर्मैव कल्प्यताम् । यदाहुः- कल्प्यं पुनर्निरुणद्धि कल्पनाम् इति   
॥ १२५ ॥  
  
	अत्र परिहारः-  
  
	जन्मादिजनिका शक्तिः कर्मणो न मलं विना ॥ १२६ ॥  
	अणुरज्ञानरहितः क्वचिज्जातो न दृश्यते ।  
  
	अज्ञानहेतुना मलेन रहितस्य मुक्तात्मनो जन्मादर्शनात्   
कर्मानुष्ठानादर्शनाच्च मलयुक्तस्यैव कर्मार्जनं तद्भोगो वा उपयुज्यते ॥ १२६ ॥  
  
	यद्येवं मलस्यैव जन्मादिहेतुत्वमस्तु, किं कर्मणेति चोदयति-  
  
	विषयित्वं हि तस्यैकमस्तु किं तेन कर्मणा ॥ १२७ ॥  
	यतो जन्मादिसम्बन्धमनुसम्प्राप्नुयाद् ध्रुवम् ।  
  
	परिहरति-  
  
	सन्ति केवलिनो ज्ञानग्रस्ताः कर्मविनाकृताः ॥ १२८ ॥  
	न च जन्मादिसम्बन्धो द्वयं तेनेह कारणम् ।  
  
	विज्ञानकेवलिनां मलावृतानामपि कर्मरहितानां जन्माद्यदर्शनाद् द्वयमपि   
मायायोगे हेतुरित्यर्थः ॥ १२८ ॥  
  
     ननु सृष्टेः प्राग् निष्कलत्वाच्चेतनत्वाच्चात्मनः शिववदज्ञत्वं न युज्यत इति   
पराशङ्कां निरस्यति-  
            
     प्राक्सृष्टेर्निष्कलो जन्तुर्दृक्कृयागुणवान् यतः ॥ १२९ ॥  
     ततश्चाज्ञानसम्बन्धो नायमित्यनृतं वचः ।  
  
     यद्येवं शिववदेव कलासम्बन्धोऽप्यस्य न युज्यते, ततश्च   
कलासम्बन्धाऽन्यथाऽनुपपत्त्या तस्य मलोऽभ्युपगन्तव्य इत्यर्थः ॥ १२९ ॥  
            
     एतदेवाह-  
            
     दृक्क्रिये सर्वविषये सर्वगत्वादणोर्मते ॥ १३० ॥  
     सर्वज्ञः सर्वकृत् तस्मात् सुतृप्तः कारणं विना ।  
            
     नचैतदेवं किञ्चिज्ज्ञत्वादावपि कलाद्यपेक्षित्वादित्याह-  
            
     कलादिव्यञ्जकाभावान्न व्यक्ते तस्य दृक्क्रिये ॥ १३१ ॥  
            
     न चैतदनावरणस्य युज्यत इत्याह-  
            
     नह्यनावरणं तेजो भानोर्व्यञ्जकमीक्षते ।  
            
     अतश्च-  
            
     अनाद्यनादिसम्बन्धो मलः साधारणोऽक्षयः ॥ १३२ ॥  
            
     अनादिश्चासावात्मनामनादिसम्बन्धश्चानाद्यावारकः सर्वपुरुषाणामेक एव ।   
अत एव नित्यश्च मलोऽभ्युपगन्तव्यः ॥ १३२ ॥  
            
     यद्येवं मलस्य नित्यत्वात् कदाचिदप्यात्मभ्यो न निवृत्तिः, निवृत्तौ वा   
तस्यैकत्वादेदपुरुषमोक्षकाले सर्वमोक्षप्रसङ्गोऽत आह-  
            
     प्रतिपुन्नियतः स्वस्वकालव्यावृत्तशक्तिकः ।  
            
     मलस्य प्रत्यात्मनियतानन्तशक्तियुक्तत्वादेकस्याः शक्तेः परिणामवशान्निरोधे कृते   
तस्यैव मोक्षो नान्यस्य । यच्छ्रूयते  प्रत्यात्मस्थस्वकालान्तापायिशक्तिसमूहवत् (मृ०   
वि० ७\८) इति ॥  
            
     ननु प्राकृत एव विपर्ययरूपो महामोहाख्यो मलोऽस्तु, तस्यास्तत एव   
व्यञ्जकापेक्षा कर्मानुष्ठानं चोपपद्यते, अत आह-  
            
     महामोहोद्भवात् पूर्वमणुरेष निरञ्जनः ॥ १३३ ॥  
     न शक्योज्झयितुं तेनासंवृतः शर्ववत् स्वयम् ।  
            
     महामोहस्य कलादिसम्बन्धोत्तरकालभावित्वात् प्रथमतः सर्गारम्भे भवत्पक्षे   
निर्मलत्वेन शिववदनावृतः पुमांस्तेन प्राकृतमलेनोज्झयितुं न शक्यते । अतोऽनादिना   
मलेनात्मनोऽनादिसम्बन्धोऽभ्युपगन्तव्यः ॥ १३३ ॥  
            
     अन्यथा तु-  
            
     आदिमान् यदि सम्बन्ध इष्टः पुम्मलयोर्बुधाः ॥ १३४ ॥  
     तस्यापि कारणं वाच्यमिति नास्ति व्यवस्थितिः ।  
     अथ निर्हेतुको योगः कलायोगोऽप्यहेतुकः ॥ १३५ ॥  
     अनिर्मोक्षश्च जन्तूनामीशाभावश्च जायते ।  
            
     निर्हेतुकस्य पाशसंसर्गस्याभ्युपगमे शरीरादियोगस्याऽपि निर्हेतुकत्वानमुक्तस्यापि   
पुनः संसारयोगादनिर्मोक्षः । शिवस्याऽपि पाशसंसर्गादिनीश्वरत्वं प्रसज्यते ।   
अतोऽनादिरेव मलसम्बन्धः पशोः संसारहेतुरभुपेयः ॥ १३४-१३५ ॥  
            
     एव मलस्याऽसाधारणत्वे प्रतिपुरुषमनेकत्वेऽभ्युपगम्यमाने जडत्वे   
सत्यनेकत्वाद् घटादिवदनित्यत्वप्रसङ्गः, ततश्चानादित्वाभावात्   
प्रागुक्योऽनवस्थानानिर्मोक्षादिदोषः स्यादित्याह-  
            
     असामान्यो यदि भवेदचैतन्ये त्वनेकतः ।  
     उत्पादवान् विनाशी च ततः पूर्वोक्तदोषभाक् ।  
            
     अनादित्वादेव चास्य नान्तवत्त्वं तद्योगे वा सर्वानित्यत्वप्रसङ्ग इत्याह-  
            
     अनाद्यनादिसम्बन्धो यदि चेष्टो विनश्वरः ॥ १३७ ॥  
     मायाशिवात्मवस्तूनामजानां नाश इष्यतम् ।  
            
     इत्थं प्राक् प्रतिज्ञातं मलस्यानादित्वं साधारणत्वमक्षयत्वं च   
प्रसाध्यानन्तशक्तियुक्तत्वमपि साधयति-  
            
     प्रतिपुन्नियताश्चास्य शक्तयो गुणरोधिकाः ॥ १३८ ॥  
            
     आत्मगुणस्य ज्ञानक्रियात्मनो रोधिकाः । एतच्च प्रागेव दर्शितम् ॥ १३८ ॥  
            
     परिदृश्यमान भोगवैचित्र्यान्यथाऽनुपपत्त्या तासां मलशक्तीनां परिणामकाले    
वैचित्र्यं सिद्धमित्याह-  
            
     न कालनियतिस्तासां विनिवृत्त्यै निरोधतः ।  
     अन्यथा युगपन्मुक्तिः सर्वेषां चिद्वतां भवेत् ॥ १३९ ॥  
     न च सा दृश्यते तस्माज्ज्ञेयास्ताः सूक्ष्मलक्षणाः ।  
            
     एवं चानाद्यावारकत्वान्मल एवाऽत्मनः सहजः पाशः । मायादयस्तु-   
तद्भावभाविनो भावाः सर्वेमायात्मकाः पशोः   
इत्यादिश्रीमत्स्वायम्भुवादिश्रुतेरागन्तुका एव ज्ञेयाः ॥ १३९ ॥  
            
     ननु श्रीमन्मतङ्गादौ तु  मोहो मदश्च रागश्च विषादः शोष----- (वि० ६ ।१०३)  
            
     इत्यादिना मोहादीनामपि मलहेतुत्वं सहजमलत्वं च श्रूयते । अत आह-  
            
     वृत्तयो विषयित्वस्य मदाद्याः पञ्च नोचिताः ॥ १४० ॥  
     निष्कलात्मनि तस्यैते नो दृष्टा जातुचिद् यतः ।  
            
     यतो विज्ञानाकलप्रलयाकलयोः कलादिसम्बन्धरहिततया मले सत्यपि   
वक्ष्यमाणमदादयो न दृश्यन्ते, किन्तु सकल एव, अतो न मलस्यैते ज्ञानक्रियावरणवद्   
वृत्तित्वेनेष्टाः । श्रीमन्मतङ्गादौ तु मलसद्भाव एव   
मायोपादानानामनात्मादावात्माभिमानादिरूपाणामेषां   
मदादीनामुत्पद्यमानत्वात् कलादियोगेऽपि निर्मलानां मायागर्भादिकार्यादीनां   
तददर्शनाच्च तेन मलेन सहकारिणा जायन्त इति सहजमलहेतुत्वात् सहजशब्देनोच्यन्ते, न   
तु मलोपादानतयेत्यविरोधः ॥ १४० ॥  
            
     ननु मलोपादाना अप्येते प्रलयकेवलावस्थायामनभिव्यक्ताः पश्चात्   
कलादिसम्बन्धादभिव्यज्यन्त इत्यस्य पक्षस्य को दोषः ? अत आह-  
            
     भोगसाधनसम्बन्धाद् व्यज्यन्त इति नोचितम् ॥ १४१ ॥  
     त्वया तु गुणवृत्तिभ्यो ये प्रोक्ता भिन्नलक्षणाः ।  
     भवता(न्तु) गुणवृत्तिभ्यो भेदेनैव मदादयः ॥ १४२ ॥  
            
     प्रोक्ता इति । न तेषां भोगसाधनसम्बन्धात् पश्चादभिव्यक्तिरुत्पद्यते । एतदुक्तं    
भवति  मदादीनां हि मलोपादानत्वेऽभ्युपगम्यमाने तस्य   
सर्वदैकरूपत्वादभिव्यक्त्यनभिव्यक्तिभेदानुत्पत्तेस्तत्कार्यभूत-ज्ञानक्रियावरणवत्   
संहारावस्थायामप्युपलभ्येरन्, न चोपलभ्यन्ते । अपि तु   
भोगसाधनसम्बन्धोत्तरकालमन्तः करणसंस्था एव पुंसामुपलभ्यन्ते, अतो मलेन   
सहकारिणा मायोद्भूतगुणोपादाना एव तेऽभ्युपगन्तव्या इति ॥ १४१-१४२ ॥  
            
     अथैषां गुणात्मकत्वमेव दर्शयति ।  
            
     मदमोहावभिष्वङ्गः परितापभ्रमौ च यौ ।  
     तामसौ सात्त्विकश्चैव राजसौ च यथाक्रमम् ॥ १४३ ॥  
     एवं च-  
     अन्तःकरणसंस्थानां गुणानां वृत्तयस्त्विमाः ।  
            
     न चैतद्व्यतिरिक्ताः काश्चिन्मलस्य वृत्तयो मदादिसञ्ज्ञाः   
कस्याञ्चिदवस्थायामात्मनि दृश्यन्ते । ततो न सन्त्येव ता इत्याह-  
            
     आभ्यो भिन्ना न मूलस्य वृत्तयोऽतो न सन्ति ताः ॥ १४४ ॥  
            
     अतश्च-  
            
     त्यक्त्वा निरोधिकाः शक्तीर्नान्यो धर्मोऽस्य विद्यते ।  
     कर्माशयसमेतस्य हेतुत्वं च भवेद् भवे ॥ १४५ ॥  
            
     केवलमलस्य ज्ञानक्रियावारकत्वं कर्मसंस्कारयुक्तस्य संसारहेतुत्वं च   
युक्तिसिद्धम् । नान्यत् कार्यान्तरमित्यर्थः ॥ १४५ ॥  
            
     इत्थं मलस्वरूपमपि प्रदर्श्योपसंहरति   
            
     पशुरित्थं समाख्यातो यत्सम्बन्धादणुः पशुः ।  
            
     पशुशब्दो मलवाचकतया श्रीमद्रौरवादौ दृश्यते । तस्य च न तत्त्वान्तरता, अपि   
तु पशुतत्त्व एवान्तर्भावः, तेन विनाऽऽत्मनां पशुत्वाऽयोगात्, तेनानाद्यावृतत्वाच्च ।   
किञ्च, विधौ सृष्टिकाले शिवस्य सृष्ट्यादिकरणपूर्वमात्मनां भोगभोजनात्मकः,   
मायायाश्च भोगसाधनकलाद्युत्पादनतत्पोषणात्मकः, पश्वात्मनां च   
भोग्यभोगरूपो व्यापारोऽस्मिन् प्रकरणे प्रोक्तः । एते चैषां व्यापारा   
आत्मावारकमलादेव हेतुभूताद् भवन्ति, मलसद्भाव एवाऽस्य सर्वस्य प्रवृत्तेरिति । अपि   
च, मदादयश्च क्लेशाः पुंसामत्रैव प्रदर्शिता इत्युपसंहरन् अधिकारभेदात् तेषां   
वृत्तिभेदानाह-  
            
     प्रसुप्ता तत्त्वलीनानां तटरुद्धाश्च योगिनाम् ।  
     विचित्रोदाररूपाश्च क्लेशा विषयसङ्गिनाम् ॥ १४६ ॥  
            
     समाप्तेयं भोगकारिका ॥  
            
     मायातत्त्वलीनानां प्रलयाकलानामेते क्लेशा गुणादीनामपि तत्त्वानां   
तत्रैवोपसंहारात् प्रसुप्ता अकिञ्चित्करा आसते । योगिनां त्वभिव्यक्ता अपि योगबलान्मध्ये   
निरुद्धव्यापारा भवन्ति । विषयसङ्गिनां तु सकलानां   
पशूनामुद्भूतविविधस्वव्यापारा भवन्ति । विच्छिन्नोदाररूपा इति पाठे   
परस्परमुद्भवाभिभवाभ्यां कदाचिद्विच्छिन्नरूपाः कदाचिच्चोदाररूपाश्च   
भवन्तीत्यर्थः । इत्थं प्राक् प्रतिज्ञातयोः ससाधनयोर्भोगमोक्षयोः ससाधनो   
भोगस्तावदेताभिः प्रदर्शित इत्यत्रैव भोगप्रकरणोपसंहारः । मोक्षस्तु ससाधनः   
प्रकरणान्तरे प्रदर्शयिष्यत इति शुभम् ॥ १४६ ॥  
            
     श्रीमत्खेटकनन्दनेन गुरुणा सिद्धान्तसिद्धः स्फुटं  
     सङ्क्षेपादिति कारिकाभिरुदितो भोगः समं साधनैः ।  
     वाचस्तस्य समीक्ष्य वीततपसाऽघोरादिना शम्भुना   
     लेशाद् देशिककुञ्जरेण विवृतिस्तासामियं निर्मिता ॥  
            
इत्यघोरशिवाचार्यविरचिता भोगकारिकावृत्तिः सम्पूर्णा ॥  
