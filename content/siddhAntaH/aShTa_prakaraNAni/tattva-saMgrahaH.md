+++
title = "तत्त्वसंग्रहः"

+++
  
  
  
  
तत्त्वसङ्ग्रहः  
  
सद्योज्योतिःशिवाचार्यप्रणीतः  
  
अघोरशिवाचार्यकृतया टीकया सहितः  
  
शिवत्वं निर्मलं यस्य शश्वद्विश्वविलक्षणम् ।  
तमहं सर्वदं वन्दे श्रीमदभ्रसभापतिम् ॥  
पदवाक्यप्रमाणज्ञः सद्योज्योतिर्गुरूत्तमः ।  
साक्षादिव शिवोऽस्माभिरलक्ष्यमतिवैभवः ॥  
तत्त्वसङ्ग्रहचन्द्रस्य प्रकाशाय वितानिता ।  
श्रीनारायणकण्ठेन बृहट्टिका शरन्निशा ॥  
तथापि खिन्नबुद्धीनां बृहट्टीकाप्रविस्तरे ।  
हिताय लघुटीकाऽत्र मयेयमुपरच्यते ॥  
  
तत्र तावदत्रभवानाचार्यः परमशिवप्रणामपूर्वकं प्रकरणकरणं   
प्रतिजानीते-  
  
	चिदचिन्नेतारमजं सर्वज्ञं शङ्करं प्रणम्याहम् ।  
	मन्दमतिबोधहेतोस्तत्त्वानि वदामि सङ्क्षेपात् ॥ १ ॥  
  
	चितां बद्धात्मनाम्, अचितां च बिन्दुमायातत्कार्याणां नेतारम् अधिष्ठितारम्,   
साक्षात्परम्परया च शुद्धाशुद्धजगदुपादानेनात्मनां यथार्हं   
शुद्धाशुद्धभोगप्रदमित्यर्थः । अतश्च जगतः सन्निवेशादिमत्त्वेन कार्यत्वात्   
तत्कर्तृतयेश्वरसिद्धिरिति भावः । एतेन प्रकृतिपुरुषकर्मेश्वरवादिनोऽपि निरस्ताः,   
प्रकृतिकर्मणोरचेतनत्वात्, पुरुषस्य च समलत्वेनास्ववशत्वात् । अजं नित्यनिर्मलत्वात् ।   
शरीरादियोगात्मनापि जन्मना रहितम् । अनेन चास्य नित्यत्वं सिद्धम् । अस्य हि   
जगत्कर्तुरनित्यत्वे जन्मादियोगित्वे वाऽचेतनत्वमनवस्थानं च स्यात् । किञ्च, सर्वज्ञं   
मलरहितत्वात् सर्वकर्तृत्वाच्च । इदं चात्राकूतम्- नास्य ज्ञानं नैयायिकादीनामिव   
मनःसंयोगाद्यपेक्षम्, अपि तु ज्ञानं स्वभाव एव । तस्य च   
ज्ञेयकार्याद्युपाधिभेदादौपचारिकमानन्त्यम् । यच्छ्रूयते-  
  
	तदेकं विषयानन्त्याद् भेदानन्त्यं प्रपद्यते ।  
	कर्तृत्वं तदभिन्नत्वात् तद्वदेवोपचारतः ॥ इति ।  
     (मृ० वि० ५।१७)  
  
	शं सुखम् अप्रेर्यतारूपं सर्वज्ञत्वसर्वकर्तृत्वात्मकं स्वसाम्यमात्मनां   
करोतीति शङ्करः । अनेन चास्य मोक्षप्रदत्वमाह, लक्ष्यपदं चैतत् । तमेवम्भूतं   
भगवन्तं प्रणम्य कायवाङ्मनोभिः प्रह्वीभूय तत्त्वानि पृथिव्यादीनि सङ्क्षेपाद्   
वदामि । तत्त्वलक्षणमस्याभिधेयमित्यर्थः ।  
  
किमर्थमस्य प्रारम्भोऽत आह- मन्दमतीति । अयमाशयः- मतङ्गाद्युक्तस्य   
तत्त्वलक्षणस्यातिविस्तृतत्वान्मन्दमतीनां तदवधारणमशक्यम्, ततस्तेषां सङ्क्षेपेण   
तत्त्वबोधार्थमस्यारम्भ इति । तत्त्वज्ञानस्य परम्परया परापरमोक्षसाधनत्वात्   
परमपुरुषार्थात्मकं प्रयोजनमप्यत्र सूचितम् । ततश्च   
तत्त्वज्ञानप्रकरणयोर्ज्ञाप्यज्ञापकलक्षणस्तत्त्वज्ञान-मोक्षयोरुपायोपेयलक्षणश्च   
सम्बन्धः सिद्धः । गुरुसम्प्रदायात्मकमपि सम्बन्धं वक्ष्यति- भगवानुग्रज्योतिः   
सर्वज्ञोऽयमनुजग्राह इति । अनुग्रहस्योपलक्षणत्वात् परमशिवात् प्रभृति   
आत्मान्तमविच्छिन्नशास्त्रसम्प्रदायतः सिद्धान्तार्थः प्रतिष्ठित इति भावः ॥ १ ॥  
	इत्थं तत्त्वव्याख्यां प्रतिज्ञाय व्युत्क्रमेणोपनेयोऽसौ शिवाय गमनं प्रति इति   
श्रीमत्स्वायम्भुवश्रुतेस्तेषां च संहारक्रमेणैव दीक्षायां शुद्धिरिति सूचयन्   
संहारक्रमेणैव पञ्चभूतानि तावदाह-  
  
क्षितिजलशिखिपवनाम्बरभूतान्येषां क्रमेण वृत्तानि ।  
धारणसङ्ग्रहपाकव्यूहो दानं च तदवकाशस्य ॥ २ ॥  
  
	क्षितिजलशिखिपवनाम्बराण्येव भूतानीत्यर्थः । एषां च पृथिव्यादीनां   
धारणादिभिः कार्यैः सिद्धिरित्याह- एषां क्रमेणेति । तत्र सङ्ग्रहोऽवष्टम्भः,   
व्यूहोऽवयवसङ्घट्टनम्, अवकाशस्य आस्पदस्य दानमाकाशवृत्तिः । ततो   
अवकाशदानात्मना कार्येण आकाशसिद्धेस्तदभाववादिनश्चार्वाकास्तत्प्रत्यक्षवादिनो   
मीमांसकाश्च प्रतिक्षिप्ताः । न चास्य नैयायिकादिभिरिव नित्यत्वमिष्यते, वक्ष्यमाणवत्   
तन्मात्राकार्यत्वाद् भुवनाधारत्वश्रुतेश्च व्यूहोऽपि वायुकार्याणामुपलक्षणम् ।   
यदाहुः- स्पर्शशब्दधृतिकम्पलिङ्गो वायुः इति । किञ्च- गन्धो रसोऽथ रूपं स्पर्शः   
शब्दो महीगुणाः पञ्च । तोयादीनामेते पूर्वं पूर्वं विहाय परिपाट्या ॥ तदुक्तं   
मृगेन्द्रे- इति पञ्चसु शब्दोऽयं स्पर्शो भूतचतुष्टये ॥ अशीतोष्णो महीवाय्वोः शीतोष्णौ   
वारितेजसोः । भास्वदग्नौ जले शुक्लं क्षितौ शुक्लाद्यनेकधा ॥ रूपं त्रिषु रसोऽम्भस्सु   
मधुरः षड्विधः क्षितौ । गन्धः क्षितावसुरभिः सुरभिश्च मतो बुधैः ॥ (वि० १२।२७-  
२९) इति । अत एवाश्रयादन्यत्रोपलब्धेराकाशैकगुणः शब्द इति यद्वैशेषिकादिभिरुक्तम्,   
यदयुक्तम्, तस्य हेतोः प्रत्यक्षागमबाधितत्वेन कालात्ययापदिष्टत्वात् । तथाहि-   
प्रत्यक्षेणाकाशे प्रतिशब्दः श्रूयते, वायौ शकशकादिः, अग्नौ धमधमादिः, जले   
छलछलादिः, पृथिव्यां कडकडादिः । किञ्च, भेर्याद्याश्रयेष्वपि शब्दा उपलभ्यन्त   
इत्यादि विस्तरेणोक्तमस्माभिः मृगेन्द्रवृत्तिदीपिकायामिति तत एवावधार्यम् ॥ २ ॥  
	तेषां च भूतानामस्मदादिबाह्येन्द्रियपरिच्छेद्यगुणत्वाद् घटादिवत्   
कारणपूर्वकत्वसिद्धेस्तत्कारणं तन्मात्रपञ्चकं सिद्धमित्याह-  
  
	तद्भूतसमानगुणं कारणमापूरकं च तस्यैव ।  
	तन्मात्रं भूतस्य ह्ययं विशेषो विशेषरहितं तत् ॥ ३ ॥  
  
	तद्भूतसमानगुणं तन्मात्रं तस्य भूतस्य कारणमुपादानमापूरकं च   
पोषकं च भवतीति शेषः । यदाहुः- अकृतस्य करणं कृतस्य परिवर्धनं च   
प्रकृतिकर्म इति । ततश्च  
  
गन्धादिपञ्चगुणात्मकं गन्धतन्मात्रं भूमेः कारणम्, रसादिचतुर्गुणरूपं तु   
रसतन्मात्रं जलस्येत्येवमन्यत् स्पष्टम् । अनेनैतेषां परमाणुरूपतामभिदधाना   
नैयायिकादयः प्रतिक्षिप्ताः । तेषामचैतन्यत्वे सत्यनेकत्वाद् मूर्तत्वाच्च घटादिवत्   
पांश्वादिवद्वा कार्यत्वाव्यभिचारात् । ततश्च तन्मात्रादिद्वारेण मायैव   
परमकारणमिति वक्ष्यामः । यद्येवं समानगुणत्वाद् भूततन्मात्रयोः को विशेषोऽत   
आह- तन्मात्रं भूतस्येति । यथाहि पृथिव्यादिभूतगता गन्धादयो गुणाः   
प्रोक्तवद्विशिष्टा उपलभ्यन्ते, नैवं तत्कारणेषु तन्मात्रेषु । ततश्च   
सूक्ष्मत्वादविशिष्टगुणमात्ररूपात्तन्मात्रवर्गाद्भूतवर्गस्य   
स्थूलत्वाद्विशिष्टगुणयोगित्वं विशेषः । अत एवैषां तन्मात्रसञ्ज्ञाः । तच्छ्रूयते-   
गुणाविशिष्टास्तन्मात्रास्तन्मात्रपदयोजिताः (मृ० वि० १२।५) इति ॥ ३ ॥  
  
	अथैषां भूततन्मात्राणां कार्यशब्दवाच्यत्वमिन्द्रियाधारत्वं चाह-  
  
	एतत्कार्यं दशधा करणैराविश्य कार्यते चेष्टाम् ।  
	अविभुत्वात् करणानि तु कार्यमधिष्ठाय चेष्टन्ते ॥ ४ ॥  
  
	एतानि च स्थूलसूक्ष्मरूपेणेन्द्रियाधाराणि स्थितानीत्युक्तं मतङ्गे- तन्मात्राणीह   
घटवन्महाभूतानि लेपवत् (वि० १९।२१) इति ॥ ४ ॥  
  
	अथ कर्मेन्द्रियसिद्धिमाह-  
  
वचनादानोत्सर्गानन्दागमनेषु कर्मकरणानि ।  
श्रोत्रस्पर्शनदर्शनजिह्वाघ्राणानि बुद्धिकरणानि ॥ ५ ॥  
  
	वाक्करपायुप्रजननचरणसमाख्यानि करणानि । उत्सर्गो मलविरेकः । वागादीनि   
कर्माक्षाणि वचानाद्यासु क्रियासु करणानि सिद्धानीत्यर्थः । अतश्च   
कर्मेन्द्रियाभाववादिनो नैयायिकादयः प्रतिक्षिप्ताः, नाकरणा कृतिः सम्भवति यतः ।   
ननु भ्रूलतोत्क्षेपादीनामपि क्रियात्वात् कर्मेन्द्रियानन्त्यप्रसङ्ग इति चेत्, तन्न, तेषां   
त्वगिन्द्रियवत् सर्वशरीरव्यापकत्वेना[न]भ्युपगमात्, हस्तादेरेव   
भ्रूक्षेपणादिव्यापारस्तत्तत्सञ्ज्ञाकृतः, तत्तदिन्द्रियशक्तीनां तत्र तत्र   
विशेषाधिष्ठानादित्यविरोधः । बुद्धीन्द्रियाण्युच्यन्ते- श्रोत्रस्पर्शनेति । स्पृश्यतेऽनेनेति   
स्पर्शनं त्वगिन्द्रियमेव । दर्शनमपि चक्षुरेव ॥ ५ ॥  
  
	अथ कैर्व्यापारैरेषां सिद्धिरित्याह-  
  
प्रत्येकं शब्दादिष्वेषामालोचनं वृत्तिः ।  
इति दशधा करणं बहिरिच्छासंरम्भबोधवृत्त्यन्यत् ॥ ६ ॥  
अन्तःकरणं त्रिविधं चित्ताहङ्कारबुद्धिनिर्वाच्यम् ।  
उत्पत्तिरहङ्काराच्चित्तबहिष्करणभूतयोनीनाम् ॥ ७ ॥  
  
	एषां श्रोत्रादीनां यथाक्रमं शब्दस्पर्शरूपरसगन्धेषु विषयेषु आलोचनं   
ग्रहणम् । प्रत्येकमसाधारणं वृत्तिः । शब्दादिग्रहणान्यथानुपपत्त्या तेषां सिद्धिरिति   
भावः । इत्थं  
  
बहिर्दशप्रकारं बाह्येन्द्रियं ज्ञेयमिति शेषः । अन्तःकरणसिद्धिमाह- अन्तःकरणमिति ।   
बाह्यकरणादन्यदन्तःकरणं त्रिविधम् । मनोबुद्ध्यहङ्काराख्यम् । तेषां च   
क्रमादिच्छादयो व्यापारा इत्याह- इच्छासंरम्भबोधवृत्तीति । तत्रेच्छाशब्देन   
सङ्कल्पाख्यमवधानमेकाग्रतापरपर्यायमुच्यते । तच्च दृक्क्रियात्मकत्वाद्   
बुद्ध्यहङ्कारकार्याद् बाह्यग्राहकपरामर्शात्मनो भिन्नम्, तयोः प्रत्ययरूपत्वात् । अतो   
यस्यैतत्कार्यं तन्मन इति मनःसिद्धिः । तच्च मनः सङ्कल्पेनान्तरेण   
बाह्येन्द्रियाधिष्ठानेन च द्विधाधिकारीत्युक्तं मतङ्गे- द्विधाधिकारि तच्चित्तं   
भोक्तुर्भोगोपपादकम् । बहिः करणभावेन स्वोचितेन यतः सदा ॥ इन्द्रियाणां तु   
सामर्थ्यं सङ्कल्पेनात्मवर्तिना । करोत्यन्तःस्थितं भूयस्ततोऽन्तःकरणं मनः ॥ (वि०   
१८।८१-८२) इति । मृगेन्द्रेऽपि- देवप्रवर्तकं शीघ्रचारि सङ्कल्पधर्मि च (वि० १२।७) इति । तत्र   
च देवशब्देनेन्द्रियाण्युच्यन्ते । इन्द्रियाधिष्ठातृत्वं च तत्रैव साधितम्-   
आत्मेन्द्रियार्थनैकृष्ट्ये सर्वदैवाप्रवृत्तितः । प्रवृत्तिकारकास्तित्वं युक्तितोऽप्यवसीयते ॥ (वि०   
१२।९) इति । ततश्चाविभुत्वात् प्रत्यात्मनियततयाऽनेकत्वाच्च कार्यत्वं मनसः । तथा   
संरम्भः प्रयत्नात्मकोऽहङ्कारकार्य एव । यदुक्तम्- संरम्भोऽहङ्कृतेर्वृत्तिः (भो०   
का० ३३) इति । स च ज्ञानशक्त्याश्रयभूतया   
बोधाध्यवसायवत्क्रियाशक्त्याश्रयभूतया भवति । अयमेव प्राणादिरूपस्यान्तरस्य   
वायोः प्रवृत्तिनिमित्तम् । यदाहुः- प्रेरणाकर्षणे वायोः प्रयत्नेन विना कुतः (प्र० वा०   
१।५४) इति । किञ्च, ग्राह्यपरामर्शात्मनो बुद्धिकार्यात्   
प्रतिक्षणमनेकरूपस्यात्यन्तविलक्षणस्य एकरूपस्याहमिति ग्राहकपरामर्शस्य यत्करणं   
सोऽहङ्कार इत्यहङ्कारसिद्धिः । न चायं तत्त्वान्तराणां कार्यः, तेषां स्वकार्यैरेव   
सिद्धेः, कार्यान्तरहेतुत्वे प्रमाणाभावात्, अनेकतत्त्वपरिकल्पनाभावप्रसङ्गाच्चा । एवं   
बोधो ग्राह्याध्यवसायो बुद्धिवृत्तिः । तथाहि- द्विविधोऽत्र   
बोधोऽध्यवसायात्मकोऽनध्यवसायात्मकश्च । तत्र योऽनध्यवसायात्मकः सर्वदा   
ग्राहकरूपेणैव भासमान आत्मस्वभाव एव । यस्त्वध्यवसायरूपः स   
उत्पन्नत्वोपप्त्त्याऽनित्यत्वेनाव-भासमानो न पुंस्वभावः, नित्यस्यानित्यस्वभावत्वायोगात् ।   
न च नित्योऽसावनुभूयते, अतोऽयं यस्य स्वभावः सा बुद्धिः । तदाहुः- अस्ति   
ह्यालोचनज्ञानं प्रथमं निर्विकल्पकम् । बालमूकादिविज्ञानसदृशं शुद्धवस्तुजम् ॥   
ततः परं पुनर्वस्तुधर्मैर्जात्यादिभिर्यया । बुद्ध्याऽव-सीयते सापि प्रत्यक्षत्वेन   
सम्मता ॥ (श्लो० वा०, प्रत्यक्ष० ११२, १२०) इति । किञ्च, धर्माद्याश्रयतयापि बुद्धिसिद्धिः   
श्रूयते- भावा बुद्धिगुणा धर्मज्ञानवैराग्यभूतयः । सात्त्विका व्यत्ययेनैते   
रागमुत्सृज्य तामसाः ॥ (मृ० वि० १०।२४) इति । अयमभिप्रायः- कर्मणो   
धर्माधर्मात्मनोऽनुष्ठानरूपस्य तत्क्षणमेव नाशात् तज्जन्योऽपूर्वाख्यः   
संस्कारः कालान्तरफलश्रुत्यन्यथानुपपत्त्या कल्प्यते । स च नात्मनि सम्भवति,   
अविकारित्वात्, कर्मणां च कृष्यादीनामात्मसंस्कारकत्वादृष्टेः, अपि तु जड एव । यत्र   
तानि संस्कारं कुर्वन्ति, सा धर्माद्यष्टगुणा बुद्धिरिति । एवं ज्ञानादिसंस्कारेऽपि   
वाच्यम् । ते च भावाः सिद्ध्यादिप्रत्ययभेदेन शतत्रयसङ्ख्या भवन्तीत्युक्तमन्यत्र ।   
इत्थं करणवर्गं प्रसाध्य तत्र तेषां कस्मादुत्पत्तिरित्याह- उत्पत्तिरहङ्कारादिति । तत्र   
मनसो बुद्धीन्द्रियाणां च सात्त्विकात् तैजसाख्यादहङ्कारस्कन्धादुत्पत्तिः,   
कर्मेन्द्रियाणां तु राजसाद् वैकारिकाख्यात्, भूतयोनीनां च तन्मात्राणां तामसाद्   
भूतादिसञ्ज्ञादेवं त्रिविधादहङ्कारादेषामुत्पत्तिः ।  
  
यदुक्तं मृगेन्द्रे- श्रोत्रं त्वक्चक्षुषी जिह्वा नासा च मनसा सह । प्रकाशान्वयतः   
सात्त्वास्तैजसश्च स सात्त्विकः ॥ वाणी पाणी भगः पायुः पादौ चेति रजोद्भवाः ।   
कर्मान्वयाद् रजोभूयान् गणो वैकारिकोऽत्र यः ॥ शब्दः स्पर्शश्च रूपं च रसो   
गन्धश्च पञ्चमः । गुणाविशिष्टास्तन्मात्रास्तन्मात्रपदयोजिताः ।   
प्रकाशकर्मकृद्वर्गवैलक्षण्यात् तमोद्भवाः । प्रकाश्यत्वाच्च भूतादिरहङ्कारेषु   
तामसः ॥ (वि० १२।३-६) इति । अतश्च बुद्धीन्द्रियद्वारेण तैजसेनाहङ्कारेणात्मनो   
ज्ञानशक्तिरुन्मील्यते । वैकारिकेणापि कर्मेन्द्रियद्वारेण क्रियाशक्तिरुन्मील्यते । तस्या   
मलिनत्वात् तदपेक्षया यतः । एषां च सात्त्विकादिव्यवहारः सत्त्वादिगुणबाहुल्यात् ।   
नामिश्रं परिणमत इति न्यायान्न त्वेकजनकं भवति ॥ ६-७ ॥  
  
महतोऽहङ्कारस्य तु महतश्च गुणत्रयाज्जन्म ।  
सत्त्वं रजस्तमश्च प्रख्याव्यापारनियमरूपाश्च ॥ ८ ॥  
  
अहङ्कारस्य तु बुद्धेर्जन्म बुद्धेश्च गुणतत्त्वात् । तदुक्तं साङ्ख्यैरपि-   
प्रकृतेर्महांस्ततोऽहङ्कारस्तस्माद् गणश्च षोडशकः (साम्० का० २२) इति । ननु   
वैशेषिकादिभिर्नियतविषयत्वाद् भौतिकानीन्द्रियाणीष्यन्ते । तदयुक्तम्, चक्षुरादिना   
भूतान्तरगतस्य गुणस्य भूतान्तराणां कर्मसामान्यादेश्च ग्रहणात् । तदुक्तं   
भोगकारिकासु- भौतिकत्वाच्च नियमे कर्मसामान्ययोः स्फुटम् । देवेभ्यो बुद्धयो न   
स्युः समवाये च देहिनाम् ॥ (श्लो० ४०) इति । यदुक्तं कारकत्वाविशेषेऽपि नैषां   
विषयनियतस्वभावभेद इति, तदप्युत्पत्तिभेदादिक्षुविकाराणां गुडखण्डशर्करादीनामिव   
भविष्यतीति न किञ्चिदेतत् । अथ गुणतत्त्वमाह- सत्त्वं रजस्तम इति । प्रकाशप्रवृत्तिनियमाः   
सत्त्वादीनां क्रमाद् व्यापारा इत्यर्थः । एषां च सूक्ष्मदेहद्वारेण   
समस्तमायाकार्येषु व्यापकत्वमस्ति । प्रकाशादयश्चान्यासामप्रधानानां   
गुणवृत्तीनामुपलक्षणम् । तथाहि- स्थैर्यधैर्यादयोऽपि सत्त्वस्य वृत्तयः,   
क्रौर्यशौर्यादयोऽपि रजसः, तमसस्त्वरतिमान्द्यादयोऽपीत्युक्तं मतङ्गादौ ॥ ८ ॥  
  
	ननु गुणा एव प्रकृतिरिति साङ्ख्याः, तदयुक्तमित्याह-  
  
त्रय एव ते गुणास्त्विह येषां सम्भूतिरव्यक्तात् ।  
अविभागो हि गुणानामाधारे क्ष्मादिभागवदवश्यम् ॥ ९ ॥  
  
	अयमभिप्रायः- गुणानामचैतन्ये सत्यनेकत्वाद् यतो घटादिवत् कारणपूर्वकत्वम्,   
ततस्तेषामव्यक्तादेव सम्भूतिरित्येवशब्दो भिन्नक्रमः । प्रकृतिकार्यत्वमेव प्रपञ्चयति-   
आधार इति । क्ष्मादिभागानां घटादिरूपाणां यथा पृथिव्यात्मक   
आधारेऽवश्यमविभागो भवति, एवं सत्त्वादीनामपि गुणभागानां   
कस्मिंश्चिदाधारेऽवश्यमविभागो विज्ञेयः । ततस्तस्याविभागस्य य   
आधारस्तदव्यक्तमित्यव्यक्तसिद्धिः । तदुक्तं मृगेन्द्रे- ततः प्राधानिकं तत्त्वं   
कलातत्त्वादजीजनत् । सप्तग्रन्थिनिधानस्य यत्तद् गौणस्य कारणम् ॥ (वि० १०।१९) इति ॥ ९ ॥  
  
अनन्तरं रागतत्त्वसिद्धिमाह-  
  
	यज्जनिताभिष्वङ्गे भोग्याय नरि क्रिया स रागोऽत्र ।  
	भोग्यविशेषे रागे नहि कश्चिद् वीतरागः स्यात् ॥ १० ॥  
  
	ननु मतङ्गादौ प्रकृतिरागयोर्मध्ये पुरुषतत्त्वं श्रूयते । तत्सत्यम् । तस्य तु   
चेतनत्वान्नित्यत्वाच्च भुवनाद्याधारत्वेनाध्वत्वं न सम्भवति । तथाहि-   
कलादिपञ्चकयुक्तस्य भोक्तृत्वेन पुंस्त्वमलेनानात्मादावात्मा-भिमानरूपेण योग इति   
दीक्षायां तत्स्थान एव तच्छुद्ध्यर्थमागमेषु प्रक्रमितत्वादूर्ध्वं पुरुषतत्त्वतया   
पाठः श्रूयते । अतश्चाचार्येण तद्वर्णनमुपेक्षितम् । मायातत्त्वानन्तरं तु   
पशुस्वरूपं वक्ष्यति । अस्मिन् नरि पुरुषे येन जनिताभिलाषे भोग्यवस्त्वादानाय   
प्रवृत्तिर्भवति, सोऽत्र शैवे शास्त्रे रागो ज्ञेयः । अभिलाषात्मना कार्येण   
रागतत्त्वसिद्धिरित्यर्थः । नन्ववैराग्यलक्षणो बुद्धिधर्म एवाभिलाषहेतुरिति साङ्ख्याः,   
तदयुक्तम्, वासनारूपस्याकार्यकरत्वात्, तस्य वा कार्यकरत्वे बुद्धेः   
सर्वदाऽनन्तवासनायोगेन पुंसो युगपद्विरुद्धानन्तप्रतिपत्तिवैशसप्रसङ्गाच्च ।   
प्रत्यक्षरूपस्यापि भोग्यत्वान्नाभिलाषहेतुत्वम् । ननु विषयगुण एवाभिलाषहेतुरस्तु,   
तन्न, विषयसन्निधानमात्रादेव सर्वस्य सरागतापत्तेर्वीतरागाभावप्रसङ्गात् । तस्माद्   
वीतरागदर्शनान्यथानुपपत्त्याऽभिलाषहेतुर्ग्राहकगतो रागोऽभ्युपगन्तव्यः । एतदेवाह-   
भोग्यविशेष इति । न च कर्मैव रञ्जकं भविष्यतीति वाच्यम्, तस्य फलजनन एव   
चरितार्थत्वात्, अनेकतत्त्वपरिकल्पनाभावप्रसङ्गाच्च । ननु मायाया मोहकस्वभावो   
रागोऽस्तु, तन्न, यतो न मायायाः साक्षान्मोहकत्वम्, अपि तु कार्यद्वारेणैवेत्यदोषः ॥   
१० ॥  
  
	वीतरागश्च प्रत्यक्षसिद्ध एवेत्याह-  
  
	यदुपहितेऽभिष्वङ्गो महति पुनस्तदुपधौ स नो दृष्टः ।  
	तस्मान्नो वाच्यमिदं सविशेषो नास्ति वीतराग इति ॥ ११ ॥  
  
	येन स्त्र्यादिना विषयेणोपधाने सत्यपि सोऽभिलाषो न दृष्टः, तस्मात्   
प्रत्यक्षदृष्टत्वादनभिलाषलक्षणः सविशेषो वीतरागो नास्तीति न वाच्यम् ॥ ११ ॥  
  
	विद्यातत्त्वसिद्धिमाह-  
  
	करणेन येन भोग्यं करोति पुरुषः प्रचोद्य महदादीन् ।  
	भोग्ये भोगं च पुनः सा विद्या तत्परं करणम् ॥ १२ ॥  
  
	येन करणेन बुद्ध्यहङ्कारादिकरणग्रामं प्रचोद्य पुरुषो भोग्यं निष्पादयति,   
तस्मिंश्च भोग्ये भोगं च करोति, तद्विद्याख्यं करणमात्मन इति सन्निकृष्टत्वात्   
परमित्युच्यते । एतदुक्तं भवति- अश्वेन पथा दीपिकया   
यातीत्यादाविवात्रानेककरणसाध्येऽपि फले विद्यैव परमं करणम्, यतस्तयैव भोग्यं   
जानातीति ॥ १२ ॥  
  
किं पुनरत्र भोग्यं को वा भोग इत्यत आह-  
  
	बुद्धिर्विषयाकारा सुखादिरूपा समासतो भोग्यम् ।  
	भोग्ये भोगो भोक्तुश्चिद्व्यक्तिर्भोग्यनिर्भासा ॥ १३ ॥  
  
	अध्यवसितस्रक्चन्दनादिविषया, अत एव सुखदुःखमोहाध्यवसायरूपा बुद्धिरेव   
पुंसः समासतः सङ्क्षेपेण भोग्यम्, तस्या एव साक्षाद्भोग्यत्वात् । विषयास्तु   
बाह्यास्तत्साधनत्वे परम्परया भोग्या उच्यन्ते । तथाहि- भोग्यं वस्तु हि चित्ताधिष्ठितं   
बुद्धीन्द्रियवृन्दं विद्याया विषयत्वेनोपस्थापयति ।   
तच्चाहङ्कारवृत्त्यात्मपरामर्शपूर्विकया बुद्ध्याऽध्यवसितमर्थं पुरुषो गृह्णाति ।   
यदाहुः- (पूर्वतनी (पृ० ७८) द्वितीया टिप्पणी द्रष्टव्या ।) बुद्ध्यध्यवसिरमर्थं   
पुरुषश्चेतयति इति । बुद्ध्यादीनां सन्निहितासन्निहितविषयोपस्थापकत्वेनोपयोगः, न तु   
संविज्जनकत्वेन । उपस्थापितविषयं बुद्ध्यहङ्कारेन्द्रियभेदैः सह या विवेचयति, सा   
विद्येति विद्यासिद्धिः । ततश्च भोक्तुरनुसन्धातुः पुरुषस्य, भोग्ये बुद्ध्याख्ये   
सुखाद्यध्यवसायरूपे, सुख्यहं दुःख्यहमिति भोग्यनिर्भासा भोग्योपरक्ता, चिद्व्यक्तिः   
सविदुद्भवः, स भोगो मन्तव्यः । यदुक्तं स्वायम्भुवे- भोगोऽस्य वेदना पुंसः   
सुखदुःखादिलक्षणा इति । ततश्चाध्यवसायस्मृतिप्रतिभाप्रत्ययभेदभिन्ना बुद्धिरपि यया   
(वि?वे) द्यते, सा विद्या । तच्च परं करणमित्युक्तम् ॥ १३ ॥  
  
	ननु बुद्धिरेव प्रकाशरूपत्वात् सूर्यादिवद् विषयानप्यध्यवसायेन   
प्रकाशयिष्यति, स्वात्मानमपि ग्राहयिष्यति, तत्किमन्येन विद्याख्येन करणेनात आह-  
  
रविवत् प्रकाशरूपो यदि नाम महांस्तथापि कर्मत्वात् ।  
करणान्तरसापेक्षः शक्तो ग्राहयितुमात्मानम् ॥ १४ ॥  
  
	प्रकाशरूपापि बुद्धिर्ग्राह्यतापन्नमात्मानं करणत्वेन ग्राहयितुं न क्षमा,   
ग्राह्यत्वेन घटादिवद् बहिरङ्गत्वात् । इदं चात्राकूतम्- प्रकाशरूपा अपि सूर्यादयो न   
केवलाः स्वात्मानं ग्राहयन्तीति, किन्तु चक्षुरादिसापेक्षा एव । ततः स्मृत्यादिरूपापि   
बुद्धिर्न केवला स्वात्मानं ग्राहयति, अपि तु करणान्तरसापेक्षैवेति तत्करणत्वेन   
विद्यासिद्धिः ॥ १४ ॥  
  
	ननु प्रकृतिरेव बुद्ध्यात्मना परिणतमात्मानं पुरुषस्य भोग्यत्वेन दर्शयति,   
पुरुषस्य तु न कर्तृत्वम्, अपि तु द्रष्टृत्वमे(वातः ? वेत्य)कर्तृत्वात् तस्य न करणापेक्षेति   
पुनरपि विद्यानर्थक्यम् । अत आह-  
  
	सम्बन्धात् करणाद्यैर्भोगौत्सुक्येन तत्प्रयोक्तृत्वात् ।  
	तच्चेष्टाफलयोगात् संसिद्धा कर्तृता पुंसः ॥ १५ ॥  
  
	करणैर्बुद्ध्यादिभिः, आदिग्रहणाद्विषयैश्च सम्बन्धाद् भोगाभिलाषेण तेषां   
करणादीनां प्रयोक्तृत्वात् तच्चेष्टाया विषयग्रहणात्मिकायाः क्रियायाः फलेन   
सुखादिना योगाच्च पुरुषस्य कर्तृत्वं सिद्धम् । भोग्यौत्सुक्येनेति पाठे   
भोग्यवस्तुविषयेणाभिलाषेणेति व्याख्येयम् । इदं चात्राकूतम्- प्रकृतेरचेतनत्वान्न   
पुरुषं प्रति परमार्थेन प्रवृत्तिर्युक्ता, पुम्स एव तु  
  
चेतनत्वेन करणादिप्रयोक्तृत्वं सम्भवति । ततस्तस्यैव कर्तृत्वम्, अकर्तरि   
करणादिसम्बन्धस्य निरर्थकत्वादिति । न च अचेतनस्यापि क्षीरस्य   
गवादेर्वत्सादिवृद्ध्यर्थं प्रवृत्तिर्दृष्टा, यदुक्तं साङ्ख्यैः- वत्सविवृद्धिनिमित्तं क्षीरस्य   
यथा प्रवृत्तिरज्ञस्य । पुरुषविमोक्षनिमित्तं तथा प्रवृत्तिः प्रधानस्य ॥ (साम्० का० ५७)   
इति वाच्यम्, क्षीरस्यापि गवादिप्रेतितस्यैव प्रवृत्तिदर्शनात् प्रधानस्यापि न स्वतः   
प्रवृत्तिरूपपद्यते यतः ॥ १५ ॥  
  
	किञ्चास्य कर्तृत्वाभ्युपगमे-  
  
व्यर्थं भोक्त्रभिधानं व्यर्थं च ततः प्रधानचरितं वः ।  
नरि कर्तृत्वविहीने न च भोग इहाप्रयोजके दृष्टः ॥ १६ ॥  
  
	यस्मात् कर्तृत्वरहिते करणाद्यप्रयोजके वा पुंसि भोगो न दृष्टः, ततो भोगस्यापि   
संवेदनरूपस्य क्रियात्वेन भोक्तुः कर्तृत्वानपगमात् तदनभ्युपगमे भवतां पुरुषे   
भोक्तृत्वकथनं तद्भोगार्थमचेतनस्य प्रधानस्य प्रवृत्तिश्च कल्प्यमाना   
निरर्थकत्वान्न युक्तेत्यर्थः । ततः करणादिप्रयोक्तृत्वाद् भोक्तृत्वाच्च पुंसः कर्तृत्वं   
सिद्धमेव । यदाहुः- (आकरो नोपलभ्यत इति म० पा० वि० (पृ० १७१, टि० १०) द्रष्टव्या ।)   
प्रवृत्तौ च निवृत्तौ च कारकाणां य ईश्वरः । अप्रवृत्तः प्रवृत्तो वा स कर्ता नाम   
कारकः ॥ इति ॥ १६ ॥  
	इत्थं ज्ञातृत्ववत् कर्तृत्वमपि पुंसः स्वरूपमिति प्रतिपादितम्, इदानीं   
तयोरनादिमलावृतत्वाच्छिवस्येव सर्वत्र सर्वदा न प्रकाश इति केनापि व्यङ्ग्यता   
सिद्धेत्याह-  
  
	व्यङ्ग्यं कर्तृत्वमतो सर्वार्थत्वात् कदाचिदुत्पत्तेः ।  
	ज्ञातृत्ववदिह वेद्या तद्व्यक्तिकरी कला सा तु ॥ १७ ॥  
  
	ज्ञातृत्ववदिहेति । इह सकलावस्थायां ज्ञातृत्ववत् कर्तृत्वस्याप्यसर्वविषयत्वात्   
कदाचिदुत्पद्यमानत्वाच्च केनाप्यागन्तुकेन व्यङ्ग्यत्वं प्रतीयते । ततश्च तद्व्यञ्जकतया   
कलातत्त्वसिद्धिरित्याह- वेद्या तद्व्यक्तीति । तयोर्ज्ञातृत्वकर्तृत्वयोः, एकदेशमलविदारणेन या   
व्यञ्जिका, सा कलेति कलासिद्धिः ॥ १७ ॥  
  
	ननु मलरुद्धापि पुंसः शक्तिः सृष्टिकाले शिवशक्त्या प्रबोधिता तिष्ठति, किं   
कलाख्येन तत्त्वेनात आह-  
  
	पाशं तु विना नेशो व्यञ्जयति यतो न सर्वविषयं तत् ।  
	दोषो विषमो पथ्यं विनैव नो रोगकर्तृशक्तिमिव ॥ १८ ॥  
  
	यतः संसारावस्थायां पुंसः चैतन्यं दृक्क्रियात्मकं न सर्वविषयं   
दृश्यते, ततः पाशद्वारेणैव तदीश्वरोऽभिव्यनक्ति, न साक्षात् । मलपरिपाके तु   
दीक्षाख्यया स्वशक्त्या सर्वविषयं तत्प्रकाशयतीति वक्ष्यामः । ततश्च   
शिवशक्तिस्तत्त्वान्तराधिष्ठानेनैवात्मनां भोगदायिका न साक्षात्, तथा सति   
बुद्ध्यादीनामप्यानर्थक्यप्रसङ्गादिति भावः । एतदेव दोष इत्यादिदृष्टान्तोपन्यासेन   
द्रढयति । यथाहि विषमोऽसाम्यं प्राप्तो दोषो वातपित्तादिरपथ्यं विना रोगस्य   
कर्तृशक्तिम-सौख्यकरणसामर्थ्यं न व्यञ्जयति, अपि त्वपथ्यसेवाव्यवधानेनैव,  
  
व्यवधानेनैव, तथेशोऽपि पाशव्यवधानेनैवात्मनामसर्वविषयं चैतन्यं   
व्यञ्जयतीत्येतावतात्र दृष्टान्तता, न सर्वथा साम्येन, तस्य दुःखैकहेतुत्वादीश्वरस्य   
च तदुपकारायैव प्रवृत्तत्वात् । एतच्च   
कलादिकार्यकर्तृत्वमीश्वरस्यानन्ताद्यधिष्ठानेनेत्युक्तं किरणे- शुद्धेऽध्वनि शिवः कर्ता   
प्रोक्तोऽनन्तोऽसिते प्रभुः (वि० ३।२७) इति ॥ १८ ॥  
  
	ननु भोगस्य कर्मनिबन्धनत्वाद् विज्ञानकेवलस्य च कर्माहितस्य   
सुखदुःखादिभोगसंवेदनादृष्टेः कर्मणैव केवलेनात्मनश्चैतन्यवृत्तिमीश्वरः   
कर्षतीत्यत आह-  
  
न च कर्मणैव यस्माच्चरितार्थं कर्म भोगनिष्पत्तौ ।  
ज्ञानेऽपि च प्रसङ्गात् ततश्च विद्यादिबन्धवैयर्थ्यम् ॥ १९ ॥  
  
	नात्र कर्मणैव केवलेनात्मचैतन्याभिव्यक्तिः, तस्य फलजनन एव चरितार्थत्वात्,   
कार्यान्तरहेतुत्वे प्रमाणाभावाच्च । तस्यैव च कार्यान्तरहेतुत्वेऽभ्युपगम्यमाने   
विषयग्रहणाध्यवसायादिकार्येऽपि तस्यैव हेतुत्वं प्रसज्यते । ततश्च   
विद्याबुद्ध्यादीनामपि तत्त्वानामानर्थक्यप्रसङ्गः । ततस्तत्त्वान्तरसहकृतस्यैव कर्मणो   
भोगनिमित्तत्वमिति यथाऽध्यवसायादिकार्यान्यथानुपपाया बुद्ध्यादयः कल्प्यन्ते, एव।   
पुंसो ज्ञानक्रियाशक्त्यभिव्यक्त्यन्यथानुपपत्त्या कला सिद्ध्यतीति न कश्चिद्दोषः ॥ १९ ॥  
  
	अत्र पराशङ्का-  
  
	पूर्वं कलादियोगादग्रहणाद् दृक्क्रिये न विद्येते ।  
	व्यञ्जकरहिते तत्र हि नो गृह्येते न खल्वसद्भावात् ॥ २० ॥  
  
	कलादितत्त्वसम्बन्ध एव ज्ञत्वकर्तृत्वयोरुत्पत्तेः, तत्पूर्वकालं च तयोरदर्शनात् ते   
ज्ञत्वकर्तृत्वे तस्मिन्नात्मनि तदानीं स्वरूपतया न विद्येते, अपि तु कलादिसंयोग   
एवोत्पद्येते । ततो ज्ञानाद्याधारतैवात्मनः सिद्ध्यति, न तु ज्ञत्वादिरूपतेति पूर्वः   
पक्षः । सिद्धान्तस्तु- व्यञ्जकरहित इति । अयमभिप्रायः- जडस्वभावस्य घटादेरिव   
ज्ञानसमवायाभावात्, अनित्यज्ञानसमवायाभ्युपगमे विकारयोगेन   
तस्याप्यनित्यत्वप्रसङ्गात्, व्यञ्जकसन्निधाने ज्ञातृरूपस्य ग्राहकात्मनः   
स्वसंवेदनसिद्धत्वाच्च नित्यमेवात्मनश्चेतनात्मकत्वमभ्युपगन्तव्यम् । तच्चात्मनः   
स्वरूपमनादिमलावृतत्वाद् व्यञ्जकेन विना न प्रकाशत इत्युक्तम् । ततश्च कलादियोगात्   
पूर्वं व्यञ्जकरहितत्वात् ते ज्ञत्वकर्तृत्वे तत्र आत्मनि न प्रकाशेते, न त्वसत्त्वात् ।   
व्यञ्जकाभावकृतो हि योऽनुपलम्भः स नाभावसाधकः, अपि तु सति व्यञ्जके,   
भूतनिधानादीनां सत्त्वेऽपि व्यञ्जकासन्निधानेऽनुपलम्भात् ॥ २० ॥  
  
	एतदेवाह-  
  
	उपलम्भके च सत्यपि लोके यन्नोपलभ्यते तदसत् ।  
	ज्ञानक्रिये च तद्वन्नासद्भूते कदाचिदतः ॥ २१ ॥  
  
	यस्य हि घटादेः प्रदीपादिव्यञ्जकसद्भावेऽपि नोपलम्भः, तस्यैवासत्त्वम्,   
नान्यस्यान्धकारादितिरोधानेनानुपलभ्यमानस्य । अतश्च ज्ञानक्रिये अपि   
व्यञ्जकाभावादेव  
  
देव नोपलभ्येते, तस्मात् कदाचिदपि नासत्तां व्रजत इत्याह- ज्ञानक्रिये चेति । ननु   
जन्मनः पूर्वमनुभवितुर्ज्ञानादिसत्तानिश्चयाभावात् संशय एव युक्तः ? तन्न,   
तदहर्जातानामपि बालानां पानचरणाभिघातादिचेष्टाविशेषस्य प्रयत्नपूर्वकस्य   
हिताहितस्मरणाविनाभावेन व्यवहारकाले सिद्धस्य दर्शनाद् जन्मनः प्रागपि   
ज्ञत्वकर्तृत्वयोः सत्त्वं सिद्धमेव यतः ॥ २१ ॥  
  
एतदेव दृष्टान्तेन साधयति-  
  
प्राक्पचनव्यापारात् तत्सिद्धिः पाचके यथा तद्वत् ।  
बोधात् करणाच्चाणोः पूर्वं सिद्धे कुतस्तच्छक्तिः ॥ २२ ॥  
  
	यथा पाचनक्रियादर्शनेन तत्पूर्वकालं परिदृश्यमानं पचनसामर्थ्यं   
पाचके प्रागेवास्तीति गम्यते, न तु तत्कालमेवोत्पद्यत इति । एवं   
ज्ञानकार्ययोर्दर्शनादात्मनस्ते ज्ञानक्रियाशक्ती प्रागेव विद्येते इति निश्चीयते । तदुक्तं   
श्रीमन्मृगेन्द्रे- चैतन्यं दृक्कृयारूपं तदस्त्यात्मनि सर्वदा । सर्वतश्च यतो मुक्तौ   
श्रूयते सर्वतोमुखम् ॥ (वि० २।५) इति ।  
  
ततश्च-  
  
व्यञ्जकसापेक्षत्वात् तन्मूलं दृक्क्रियावरणमस्ति यतः ।  
यदभावे दृक्क्रिययोः सर्वार्थत्वादणोर्न संसरणम् ॥ २३ ॥  
  
	यतः संसारावस्थायां ज्ञानक्रिययोर्व्यञ्जकापेक्षा दृश्यते, अतस्तदपेक्षायाः   
कारणं दृक्क्रियाच्छादनं किमप्यस्तीत्यवसीयते । यस्याभावे मुक्तात्मनां   
ज्ञत्वकर्तृत्वयोरीश्वरवत् सर्वविषयकत्वात् पुनः संसारयोगो नास्तीति श्रूयते । ननु   
साङ्ख्यैर्निर्मल एवात्माभ्युपगतः, तदसत्, संसारावस्थायां तस्य   
पारतन्त्र्यदर्शनात्, तस्य चाहेतुकत्वे मुक्तस्यापि पारतन्त्र्यप्रसङ्गात्,   
ज्ञानक्रिययोर्व्यञ्जकापेक्षणाच्च । यच्छ्रूयते- पाशाभावे पारतन्त्र्यं वक्तव्यं   
किन्निबन्धनम् (मृ० वि० ७।२) इत्यादि ॥ २३ ॥  
  
एषां चाव्यक्तादीनामुत्पत्तिक्रममाह-  
  
अव्यक्तरागविद्याः कलासमुत्थाः कला च मायाजा ।  
वसुधाद्यस्तत्त्वगणः प्रतिपुन्नियतः कलान्तोऽयम् ॥ २४ ॥  
पर्यटति कर्मवशतो भुवनजदेहेष्वयं च सर्वेषु ।  
भुवनाकृतयश्चान्ये स्कन्धा ज्ञेयाः कलान्तानाम् ॥ २५ ॥  
  
	यदुक्तं रौरवे- कलातत्त्वाद्रागविद्ये द्वे तत्त्वे सम्बभूवतुः । अव्यक्तं च (वि०   
२।१५) इति । कला चेति चशब्दात् कालनियती च मायासमुत्पन्ने, कालनियत्योरपि   
मायोद्भूतत्वेन भोगक्रियोपकारकत्वेन च श्रुतेः । तथाहि- नियत्यभावे ह्यन्योपार्जितान्यपि   
कर्माण्यन्ये भुञ्जीरन्, राजनियमाभावे द्विजादिकृष्यादिफलानीव दस्यव इति नियामकत्वेन   
नियतिः सिद्धा । कालश्चापि तस्यैव भोगावधिनियमहेतुश्चिरक्षिप्रादिप्रत्ययलिङ्गः   
  
सिद्ध एवेत्यादिविस्तरेणोक्तमस्माभिः मृगेन्द्रवृत्तिदीपिकायां तत्त्वप्रकाशवृत्तौ च । प्रोक्तं   
च मृगेन्द्रे- त्रुट्यादिप्रत्ययस्यार्थः कालो मायासमुद्भवः । कलयन्ना   
समुत्थानान्नियत्या नियतं पशुम् ॥ (वि० १०।१४) इति । एतच्च तत्त्वद्वयं कलाद्यपेक्षया   
बहिरङ्गत्वादाचार्येण विस्तरेण न साधितम्, अपि तु चशब्देन सूचितमित्यविरोधः । एतच्च   
कलादित्रिंशत्तत्त्वात्मकं सूक्ष्मशरीरं प्रतिपुरुषनियतत्वेन तेषां भोगसाधनमित्याह-   
वसुधाद्य इति । तदुक्तं मृगेन्द्रे- प्रयोक्त्र्यादिमहीप्रान्तमेतदण्वर्थसाधकम् (वि० १२।३२)   
इति । अत एव दीक्षायां सूक्ष्मदेहशुद्धिर्मायातत्त्वाधोभाग एव स्थाने कार्येत्युक्तं   
रौरवादौ । ननु श्रीमत्कालोत्तरे- शब्दः स्पर्शश्च रूपं च रसो गन्धश्च पञ्चमम् ।   
बुद्धिर्मनस्त्वहङ्कारः पुर्यष्टकमुदाहृतम् ॥ (१७।४-५) इति श्रूयते ? सत्यम्, अत   
तवैतत्सूत्रं भगवता रामकण्ठेन त्रिंशत्तत्त्ववाचकतया व्याख्यातम् । यद्येवं   
कथमस्य पुर्यष्टकत्वम्, भूततन्मात्रबुद्धीन्द्रियकर्मेन्द्रियान्तःकरणसञ्ज्ञैः   
पञचभिर्वर्गैस्तत्कारणेन गुणतत्त्वेन तदापूरकेण च   
प्रधानेनभोक्त्रिस्वरूपोपकारकेण कलादिपञ्चकञ्चुकात्मना च   
वर्गेणारब्धत्वादित्यविरोधः । तच्च सूक्ष्मशरीरं बाह्यशरीरभेदेऽपि सृष्टेरारभ्य   
संहारान्तं तदन्तराले मोक्षप्राप्त्यन्तं वा एकस्य एकमेवेत्यवगन्तव्यम् ।   
इत्थमसाधारणरू(पं?पाम्) कलादितत्त्वसृष्टिमुक्त्वाऽऽत्मन एव   
कर्मानुगुणभुवनजदेहविषयाद्याधारभूतां भुवनात्मिकां साधारणीं   
सृष्टिमाह- भुवनाकृतयश्चेति ॥ २४-२५ ॥  
  
	एषां च तत्त्वानां प्रतिपुरुषं नियततयाऽचैतन्ये सत्यनेकत्वाद्   
भुवनाधारत्वेन सावयवत्वाच्च कार्यत्वसिद्धेस्तदुपादानं माया सिद्धेत्याह-  
  
विकृतेः परतो माया नित्या विभ्वी ह्यचेतना चैका ।  
सर्गस्थितिविलयानामाधारः कारणं च सा जगतः ॥ २६ ॥  
  
	उपादानकारणत्वात् सृष्ट्यादीनामाधारत्वेन विकृतेः स्वकार्यवर्गस्य परतः,   
पठ्यत इति शेषः । सा च नित्या, परमकारणत्वात्   
तस्याप्युपादानाभ्युपगमेऽनवस्थाप्रसङ्गाच्च । विभ्वी च स्वकार्यव्यापिका ।   
किञ्चाचेतना, उपादानत्वादेव, मृदादीनामुपादानानामचैतन्यमेव दृश्यते यतः ।   
एका च परमकारणत्वादेव । अनेकत्वे ह्यचैतन्ये सत्यनेकत्वाद् घटादिवत् कारणान्तरं   
मृग्यम्, अतश्चानवस्था स्यात् । अत एव परमाणवो न परमकारणमुत्युक्तम् । ननु   
परमात्मैव जगदुपादानमिति वेदान्तविदः, तदयुक्तम्, तस्योपादानत्वे   
तत्त्वादिवज्जडत्वप्रसङ्गात्, चेतनाचेतनकारणत्वेऽस्यापि तद्रूपत्वेन सांशतया   
कार्यत्वप्रसङ्गाच्च- यदा यद्रूपिणो भावास्तदा तद्रूपेण हेतुजाः इति । एतच्च   
दूषणं पाञ्चरात्राभ्युपगताया नारायणाख्यायाः परप्रकृतेरपि विज्ञेयम्,   
न्यायस्य समानत्वात् । अत्र सर्गस्थितिविलयानामाधार इत्यनेन सत्कार्यवाददृशा   
महाप्रलये कलादिकार्याणि सूक्ष्मरूपेण मायायामवस्थितानीति दर्शयति । यच्छ्रूयते-   
तदाधाराणि कार्याणि शक्तिरूपाणि संहृतौ । विवृतौ व्यक्तिरूपाणि व्याप्रियन्तेऽर्थसिद्धये   
॥ (मृ० वि० ९।१३) इति । एष च सत्कार्यवादोऽस्माभिः मृगेन्द्रवृत्तिदीपिकायां विस्तरेण   
साधितः ॥ २६ ॥  
  
	इत्थं शुद्धाध्वानं प्रतिपाद्य यस्येदमुपकारकं तमाह-  
  
नित्यं विभु च मलेन ह्यनादिसंरुद्धदृक्क्रियं तत्त्वम् ।  
पश्वभिधानं यस्य हि भोगायाऽयं तु परिकरोऽभिहितः ॥ २७ ॥  
  
	यस्य कर्मभोगार्थं साधारणासाधारणरूपो मायीयः परिकरोऽभिहितः,   
तदात्मवृन्दमलेन पशुत्वाख्येनानाद्यावृतज्ञानक्रियत्वात् पश्वाख्यं तत्त्वमुच्यते । अत   
एव न मलस्य तत्त्वान्तरत्वमपि तु पशुतत्त्व एवान्तर्भावः, तेन विना पशुत्वायोगाच्च ।   
तत् तत्त्वं नित्यम्, न तु बौद्धानामिव क्षणिकम्, पूर्वानुभूतस्मरणदर्शनात्,   
क्षणिकत्वे कर्मानुष्ठानतत्फलभोक्तृत्वयोरनुपपत्तेश्च । किञ्च विभुः, न तु   
क्षपणकानामिव शरीरपरिमितः सङ्कोचविकासधर्मी वा,   
तादृशस्याचेतनत्वानित्यत्वादिदोषप्रसङ्गात्, कर्मफलभोक्तृत्वेन च भोगवैचित्र्यदर्शनात् ।   
अनेकत्वमात्मनामर्थसिद्धमेव । वक्ष्यति च सङ्क्रान्तिनिराकरणसमये । अत्र यदा   
कूटस्थनित्येन मलेन प्रवाहनित्येन च कर्मणाऽनादिसम्बन्धस्य मोक्षदित्सायां   
शम्भुर्मलपरिपाकार्थं कर्मभोजनाय मायीयेन कलादिना सम्बन्धं करोति,   
तदाऽसावात्मा सकल इत्युच्यते, महाप्रलये तु कलाद्युपसंहारान्मलकर्मयुक्तः   
प्रलयाकलः, विज्ञानयोगादिना कर्मणो विनाशात् केवलमलयुक्तो विज्ञानकल   
इत्यादिपशुभेदोऽस्माभिस्तत्त्वप्रकाशवृत्तौ विस्तरेण दर्शितः ॥ २७ ॥  
  
अयं च-  
  
ध्वंसितबन्धनजालो दीक्षाज्ञानाख्यया तु शिवशक्त्या ।  
शुद्धोऽध्वा तत्त्वानामा प्रकटीकृतदृक्क्रियश्चाणुः ॥ २८ ॥  
  
	तत्र ह्याचार्यकृतो निरधिकरणो वा शिवस्यानुग्राह्यविषयः शाक्तो व्यापारो   
दीक्षोच्यते । ततो दीक्षाज्ञानादिशब्दवाच्यता शिवशक्त्याऽपनीतमलादिपाशजालोऽत एव   
प्रकाशितसर्वार्थज्ञानक्रियोऽणुरात्मा शुद्धाध्वसञ्ज्ञो भवति । यदुक्तं रौरवे-   
सर्वाञ्जनविनिर्मुक्तं शिवशक्तिकले स्थितम् । आत्मतत्त्वमिदं शुद्धम् (वि० ४।४३) इति । ननु   
ज्ञानादेवात्मनां मोक्ष इति वेदान्तिसाङ्ख्यादयः, तदयुक्तम्, मलस्य   
द्रव्यत्वाच्चक्षुषः पटलादेरिव न ज्ञानमात्रान्निवृत्तिः सम्भवति, अपि तु   
चक्षुर्वैद्यव्यापारेणेव दीक्षाख्येनेश्वरव्यापारेणैव । यत उक्तं स्वायम्भुवे- दीक्षैव   
मोचयत्यूर्ध्वं शैवं धाम नयत्यपि इति ॥ २८ ॥  
  
	इयं च सञ्ज्ञाऽस्यानुग्रहोत्तरमधिकारादिनिबन्धनदेहसंयोग एव, न तु    
शिवसाम्यरूपपरमुक्तिप्राप्तौ, तदानीं मुक्तशिवत्वेनैव व्यवहारादित्याह-  
  
पश्यति शिवं स्वशक्त्या ध्यायति चासौ शिवेद्धया दृष्ट्या ।  
यजते शम्भुं मन्त्रैरूपकारायात्मनः परेषां च ॥ २९ ॥  
  
	असौ शुद्धात्मा शिवसमर्थ(त?)या स्वशक्त्यात्मिक(त?)या दृष्ट्या शिवं ध्यायति   
पश्यति च । तदुक्तं मोक्षकारिकासु- शिवार्कशक्तिदीधित्या समर्थीकृतचिद्दृशा । शिवं   
शक्त्यादिभिः सार्धं पश्यत्यात्मा गतावृतिः ॥ (श्लो० १११) इति । अत एव पातञ्जलाद्युक्तवद्  
  
द्युक्तवद् बुद्ध्यादिविषयत्वं शिवस्य न सम्भवति, तस्य पाशागोचरत्वात् । यदुक्तं   
तत्रैव- अन्तःकरणवृत्तिर्या बोधाख्या सा महेश्वरम् । न प्रकाशयितुं शक्ता   
पाशत्वान्निगडादिवत् ॥ (श्लो० १०६) इति । किञ्चासावात्मनः परेषां च उपकारार्थं   
तमेव विविधैर्यज्ञैर्यजति । यदुकं रौरवे- यजन्ति विविधैर्यज्ञैर्मन्त्रतन्त्रविशारदाः ।   
गुरुतन्त्राद्यनुज्ञाता दीक्षाविच्छिन्नबन्धनाः ॥ (वि० २।२१-२२) इति । तत्राचार्या   
विद्येश्वरादयश्चाधिकारक्षयादात्मोपकारार्थं भोगमोक्षदानादिपरोपकाराय च   
यजन्ति, सधकः पुत्रको वाऽत्मन एव भोगमोक्षार्थमिति भेदः ॥ २९ ॥  
  
	तेषु मध्यान्मायागर्भाधिकारीश्वरतत्त्वमाह-  
  
मण्डलिनः श्रीकण्ठः क्रोधाद्याः शतभवाः सवीरेशाः ।  
एते कलादियोगात् प्रकटीकृतदृक्क्रियाः परेशेन ॥ ३० ॥  
  
	तत्र मण्डलिनः अष्टौ कलामस्तकस्थाः । यदुक्तं रौरवे- मण्डलाधिपतिभ्यो   
यस्तत्त्वमार्गः प्रतिष्ठितः (वि० ४।२१) इति । श्रीकण्ठो गुणतत्त्वनिलयोऽधस्तनभुवनादेश्च   
कर्ता । क्रोधादयश्च गुणमस्तकस्था अष्टावेव शतभवाः शतरुद्रा   
ब्रह्माण्डधारकाः । वीरेशो वीरभद्रः शतरुद्राधिष्ठाता । एते च शिवेनैव   
प्रकटीकृतदृक्क्रियाः । ततश्चारिनिबन्धनात् कलादियोगादपि पशुवन्न विपरीतज्ञानयोगिनः,   
शिवेन साक्षादनुगृहीतत्वात् । यदुक्तम्- कलायोगेऽपि नो वश्याः कलानां पशुसङ्घवत्   
(मो० का० ८२) इति । स तु कलादियोगस्तेषामनन्तकर्तृक एव, शुद्धेऽध्वनि शिवः कर्ता   
प्रोक्तोऽनन्तोऽसिते प्रभुः (कि० वि० ३।२७) इति श्रुतेः ॥ ३० ॥  
  
	कुर्वन्ति भुक्तिमुक्ती स्वगोचरे नियोगतः पुंसाम् ।  
  
	एतच्चापरमन्त्रेश्वरतत्त्वं मायागर्भाधिकारीत्याह-  
		  
	मन्त्रेशतत्त्वमेतद् मायाकार्याधिकार्यपरम् ॥ ३१ ॥  
  
	इत्थं परममन्त्रेशानुक्त्वा मन्त्रान् वक्तुमाह-  
  
	सर्गादावणुकोट्यः सप्तेशानेन दारितावरणाः ।  
	ज्वालितदृक्कर्तृत्वात् तत्त्वं मन्त्राख्यमेतद्धि ॥ ३२ ॥  
  
	अत्र च विज्ञानकेवलानष्टौ बोधयामास पुद्गलान् (मा० वि० १।१९) इति श्रुतेः   
शुद्धाध्ववर्तित्वाच्च विज्ञानकलानां मध्यात् परिपक्वमलानामेव   
तत्पाकतारतम्यवशाद् विद्येश्वरत्वे मन्त्रेश्वरत्वे च नियोगः,   
अपरमन्त्रेश्वरत्वेऽशुद्धाध्ववर्तित्वादपक्वमलानां प्रलयाकलानामेवेति मन्तव्यम् ।   
मन्त्रशब्दश्चात्र- (सार्धत्रिशतिकालोत्तरवृत्तिः (पृ० ४, टि० २२) द्रष्टव्या । श्लोकोऽयं   
मृगेन्द्रवृत्तौ (क्रि० १।१) च दृश्यते ।) मननं सर्ववेदित्वं त्राणं संसार्यनुग्रहः ।   
मननत्राणधर्मित्वान्मन्त्र इत्यभिधीयते ॥ इति श्रुतेः शिवशक्तितदनुगृहीतेषु च वर्तते ।   
उपचारात्तु वाचकशब्दानां मन्त्रत्वमिति वक्ष्यामः । निर्मलत्वाच्च प्रकाशितज्ञानक्रिया   
एते मननादिधर्मयोगाच्छुद्धविद्यातत्त्वाश्रितत्वाच्च रौरवादौ शैवशास्त्रे   
मन्त्रतत्त्वमित्युच्यन्ते ।  
  
अत एव शुद्धविद्यासंयोजनात् पूर्वं मयोर्ध्वस्थान एव मलविच्छित्तिर्दीक्षायां कार्येति   
गुरवः ॥ ३२ ॥  
  
	अथैषामनुग्रहकरणत्वमाह-  
  
जगति कृते तत्रार्धं मन्त्राणां शिवसमाहृतान् पुंसः ।  
अनुगृह्य याति हि विना देशिकमूर्ति प्रयुक्तमीशेन ॥ ३३ ॥  
  
	तत्र तेषु सप्तकोटिसङ्ख्येष्वणुषु मध्यादर्धं   
गुर्वधिकरणमनपेक्ष्यैवेश्वरेण प्रयुक्तं सत् शिवसमाहृतान् शिवेनैवानुग्रहशक्त्या   
विषयीकृतान् पुंसोऽनुगृह्य सृष्ट्यनन्तरमेव यातीति, अनुग्रहमिति शेषः । यदुक्तं   
मृगेन्द्रे- प्रयोक्तृदेहसापेक्षं तदर्धमखिलेऽध्वनि । कृत्वाधिकारं स्थित्यन्ते शिवं   
विशति सेश्वरम् ॥ विनाधिकरणेनान्यत् प्रधानविकृतेरधः । कृत्वाऽधिकारमीशेष्टमपैति   
(वि० ४।७-८) इति । तेषु मध्याद् विशिष्टमलपाकवन्तः सृष्ट्यनन्तरमेव मोक्षभाजः, अन्ये   
संहारकाल एवेत्यर्थः ॥ ३३ ॥  
  
	अत एवान्यस्यार्धस्य व्यापारमाह-  
  
शिवकृतमण्डलमन्त्रैर्युक्तं चान्यत् प्रयुक्तमीशेन ।  
देशिकदेहस्थेन तु दीक्षाख्येन प्रयोगेण ॥ ३४ ॥  
विषवन्निकृन्तति पशोः सहसा मलकर्मयोनिकार्याणि ।  
आराधितं तु सिद्धीर्यच्छति विविधाश्च साधकेन्द्रेभ्यः ॥ ३५ ॥  
  
	शिवेन पश्वनुग्रहार्थमुत्पादितैर्महामण्डलविद्याङ्गादिमण्डलैस्तेषु पूज्यतया   
श्रुतैर्मन्त्रैश्च सहितमन्यदर्धमाचार्यमूर्तिस्थेनेशेन प्रयुक्तं सत्   
पशोर्मलकर्ममायाकार्याणि विषमिव सहसा निकृन्तति । अत एव सकलस्यैव   
गुर्वधिकरणशिवानुग्रहः, तस्यैव बन्धत्रययोगात् । मलश्चात्र एक   
एवानेकात्मावारकानेकशक्तियुक्तो नित्यो व्यापकश्च । यच्छ्रूयते- तदेकं   
सर्वभूतानामनादि निबिडं महत् । प्रत्यात्मस्थस्वकालान्तापायिशक्तिसमूहवत् ॥ (मृ०   
वि० ७।८) इति । ततश्च यस्याः शक्तेः पाकः, तस्या एव दीक्षया रोध इति मलैक्ये युगपत्   
सर्वमोक्षप्रसङ्गोऽपि परिहृतः । कर्म च धर्माधर्मात्मकं पुरुषनियतं   
प्रवाहानादि । योनिस्तु माया, तत्कार्याणि च साधारणासाधारणरूपाणि   
कर्मनिमित्तत्वादागन्तुकान्यपि प्रवाहानादीन्येव, बीजाङ्कुरवदनादित्वेनैव   
कर्मशरीरप्रबन्धस्य सिद्धेः । एतानि च मलादीनि दीक्षाख्येन   
मन्त्रकरणेनेश्वरव्यापारेण निवर्तन्ते, यथा मन्त्रपूर्विकया क्रियया विषनिवृत्तिर्दृश्यते ।   
अतश्च मन्त्राणामनुग्राहककरणत्वम्, विद्येश्वराणां तु परापराणामाचार्यवत्   
तत्कर्तृत्वमिति भेदः । किञ्चैत(दन्य?)दर्थमाराध्यमानं साधकेभ्यो भोगाभिलाषिभ्यो   
विविधाः सिद्धीः प्रयच्छति । यदुक्तं रौरवे (रौरवे नोपलभ्यते वचनमेतदिति म० पा०   
वि० (पृ० २६, टि० ७) द्रष्टव्या ।)-   
  
	दीक्षापूता गणपतिगुरोर्मण्डले जन्मवन्तः  
	सिद्धा मन्त्रैस्तरुणदिनकृन्मण्डलोद्भासिदेहाः ।  
	भुक्त्वा भोगान् सुचिरममरस्त्रीनिकायैरुपेताः  
	स्रस्तोत्कण्ठाः शिवपदपरैश्वर्यभाजो भवन्ति ॥ इति ॥ ३५ ॥  
  
     ननु दीक्षया बन्धनिवृत्तिरात्मनो जातेति कथमवगम्यते ? अत आह-  
            
शुद्धिं व्रजति तुलायां दीक्षातो ब्रह्म(ह?हे)त्यतो मुख्यात् ।  
प्रत्ययतो जानीयाद् बन्धनविगमं विषक्षयवत् ॥ ३६ ॥  
            
     इह यद्दीक्षायां महापातकयोगिनोऽप्यपेतपातकत्वं दृष्टम् । तथाहि   
श्रीमत्कालोत्तराद्युक्तवन्मन्त्रलब्धधटारोपणेन तस्य गौरवं परीक्ष्य   
पश्चादुद्घातमन्त्रोच्चारणादिपूर्वं तच्छुद्धिं कृत्वा पुनर्धटारोपणे तस्य   
लाघवमुत्पद्यमानं दृश्यते । एतच्चोपलक्षणं निर्बीजकरणादीनां प्रत्ययान्तराणाम्   
। ततोऽस्माद् दृश्यमानात् प्रत्ययादहितुण्डिकक्रियया विषहरणवद् दीक्षाख्यया   
क्रिययाःबन्धनापगमः सिद्ध इति ज्ञातव्यम् । तत एव च दृष्टार्थेषु   
विषभूतरसवादादिषु तदागमस्य फलवत्त्वं दृष्ट्वा तद्वदेवादृष्टस्यापि तच्छास्त्रस्य   
सत्यत्वमनुमीयत इति शिवस्य परमाप्तत्वं सिद्धम् । यदुक्तम्- (आयुर्वेदाच्च गणितादिति   
मृगेन्द्रवृत्ति(वि० १।१)स्थः पाठः ।) विषाद्यभावसन्दृष्टेर्मन्त्रवादाच्च सस्वरात् ।   
रसोपनिषदाटोपादाप्तः स परिगृह्यते ॥ इति ॥ ३६ ॥  
            
     नन्वेवं चेद् दीक्षयैव समस्तपापक्षयात् तत्क्षणमेव शरीरपातप्रसङ्गोऽत   
आह-  
            
     एष्यत्फलकृतिदाहाद् दीक्षितमात्रस्य पतति नो पिण्डः ।  
     भवति च काचिद् दीक्षा या हन्त्यपि वर्तमानफलम् ॥ ३७ ॥  
            
     एष्यत्फलानामेव कर्मणां सद्योनिर्वाणदीक्षया दाहादारब्धकार्यस्य   
कर्मणोपस्थापितत्वाच्च दीक्षोत्तरकालं शरीरस्थितिरविरुद्धा । यदुक्तं किरणे-   
अनेकभविकं कर्म दग्धं बीजमिवाणुभिः । भविष्यदपि संरुद्धं येनेदं तद्धि   
भोगतः ॥ (वि० ६।१९) इति । अत्यन्तमलपरिपाके तु सद्योनिर्वाणदीक्षया तस्यापि क्षय इत्याह-   
भवति चेति । तत्रापि संस्कारवशात् किञ्चित्कालं स्थितिः सम्भवत्येव । यदाहुः- तिष्ठति   
संस्कारवशाच्चक्रभ्रमिवद् धृतशरीरः (साम्० का० ६७) इति ॥ ३७ ॥  
            
     इदानीं भविष्यदपि संरुद्धमिति ज्ञापकोक्तं विशेषयति-  
            
कृतमपि फलाय न स्याद् दीक्षोपर्यूषरोप्तबीजमिव ।  
बलवद्विशेषशास्त्रव्यतिकरजातं विहाय कर्मैकम् ॥ ३८ ॥  
            
     दीक्षोत्तरकालं विहितत्वेनानुष्ठीयमानमिष्टापूर्तादिरूपं कर्म दीक्षयैव   
रुद्धशक्तित्वान्न पुनः शरीरयोगादिफलजनकम् । विशेषशास्त्रसिद्धं   
साधकेनानुष्ठीयमानं तु मन्त्राराधनादि कर्म फलदमेव । यदुक्तं   
सूक्ष्मस्वायम्भुवे- यो यत्राभिलषेद्भोगान् स तत्रैव नियोजितः ।   
सिद्धिभाङ्मन्त्रसामर्थ्यात् इति । किञ्च, मुमुक्षोरपि विशेषशास्त्रविहिता[न]नुष्ठाने   
तन्निषिद्धानुष्ठाने चाकृतप्रायश्चित्तस्य प्रत्यवाययोगः श्रूयते- (समयोल्लङ्घनादिति   
तत्रत्यः पाठः ।) आज्ञाविलङ्घनात् प्रोक्तं क्रव्यादत्वं शतं समाः (सा० का० २५।२)   
इति । तद्विहितत्वादेव च सामान्यशास्त्रसिद्धोऽपि वर्णाश्रमाचारोऽनुष्ठेय एव ।   
यच्छ्रूयते- (मृगेन्द्रवृत्तिदीपिकायां (वि १।१) श्रीमद्भार्गववचनतया स्मर्यते ।) इति   
वर्णाश्रमाचारान् मनसापि न  
  
लङ्घयेत् ॥ यो यस्मिन्नाश्रमे तिष्ठन् प्राप्तो दीक्षां शिवात्मिकाम् । स तस्मिन्नेव   
सन्तिष्ठन् शिवधर्मं च पालयेत् ॥ इति ॥ ३८ ॥  
  
	ननु समयोल्लङ्घनादिप्रत्यवाययुक्तस्याकृतप्रायश्चित्तस्य मोक्षो वा न वाऽत   
आह-  
  
तस्मादप्यकृतविधिः किञ्चित्कालं पिशाचवरराजः ।  
भ्रान्त्या विमलात्माऽसौ व्रजति हि समतां परेशेन ॥ ३९ ॥  
  
	अत्र च दीक्षोत्तरकालं स्नानार्चनादिसमयानुष्ठानेनारब्धकार्यपाशक्षयः   
प्रत्यहमपचयेन क्रियते । ततः सापेक्षदीक्षाभाजां शक्तानां   
समयाचारविशेषोऽनुष्ठेयः । बालिशानां च निरपेक्षदीक्षाभाजां   
गुरुशुश्रूषाशिवार्चनादि यावच्छक्यमनुष्ठेयम्, अत एव तदनुष्ठानेन   
दीक्षानिष्पत्तिरनुमीयते । ततश्च यस्य मलपरिपाकबलेन तीव्रतरशक्तिपातनम्, न   
दीक्षावैकल्यम्, नापि समयोल्लङ्घनादि, तस्य देहपातान्तरं मोक्षः । यस्य तु   
मलपरिपाकमान्द्यान्मन्दतरादिशक्तिपातस्य दीक्षोत्तरं दैवान्मानुषात् प्रतिबलात्   
समयोल्लङ्घनं समुर्पद्यते, सोऽननुष्ठितसमयाचारोऽकृतप्रायश्चित्तविधिश्च   
पिशाचराजात्मकं समयोल्लङ्घनफलं काम्यफलमिवानुभूय पुनर्विमलात्मा   
परशिवसाम्यं मोक्षरूपं प्राप्नोति । यदुक्तम्- प्रायश्चित्तविशुद्धस्य मतिः शुद्धा   
प्रकीर्तिता इति । यस्य तु दृष्टार्थतया कृत्रिमगुरुभक्त्यादिना कृतदीक्षितस्य बुद्धिपूर्वमेव   
समयाननुष्ठानं न तस्य सा निष्पन्ना, गुरुश्च प्रायश्चित्ती भवति । यच्छ्रूयते- तत्र   
मिथ्याप्रयुक्ताऽणुः प्रायश्चित्ती भवेद् गुरुः (मृ० क्रि० ८।२४२) इति, आत्मदीक्षां गुरुः   
कुर्याद्व्यभिचारिणि दीक्षितः इति च ॥ ३९ ॥  
  
	इत्थं प्रासङ्गिकदीक्षाफलं प्रतिपाद्य प्रकृते मन्त्रानन्तरं मन्त्रेश्वरानाह-  
  
	मन्त्रादिसर्गपूर्वं त्वष्टौ देवेन दारितावरणाः ।  
	अणवः कृतसर्वार्थज्ञानव्यापारसामर्थ्याः ॥ ४० ॥  
  
	मन्त्रादिसृष्टेः प्रागेवाष्टावणवो विज्ञानकलाः शिवेनापनीतमलाः   
सर्वविषयज्ञानक्रियाश्च सम्पन्नाः । यदुक्तं मृगेन्द्रे- तत्रादौ केवलाणूनां   
योग्यानां कुरुतेऽष्टकम् । वामादिशक्तिभिर्युक्तं सप्तकोटिपरिच्छदम् ॥ (वि० ४।२) इति ॥ ४० ॥  
  
	के ते ? किञ्च कुर्वन्तीत्यत आह-  
  
	तेऽनन्तेशप्रमुखाः पतिभावात् प्रेरयन्ति मन्त्रादीन् ।  
	सर्गस्थितिलयमुक्तीः कुर्वन्ति हरेच्छया नुन्नाः ॥ ४१ ॥  
  
	ते चानन्तसूक्ष्मशिवोत्तमैकनेत्रैकरुद्रत्रिमूर्तिश्रीकण्ठ-शिखण्डिसञ्ज्ञा   
मन्त्रमहेश्वरत्वेन मन्त्रादीन् प्रेरयन्ति । किञ्च, सर्गादिचतुष्टयं तदविनाभूतं   
भोजनात्मकं तिरोभावं च कुर्वन्ति । यदुक्तं रौरवे-   
स्थितिसंरक्षणादानभावानुग्रहकारिणः (वि० १।१५) इति । पञ्चकृत्याधिकारित्वेऽपि नैषां   
शिवसाम्यमित्याह- हरेच्छया नुन्ना इति । अधिकारमलयोगेन प्रेर्यत्वाच्छिवापेक्षयैषां   
कलया न्यूनं कर्तृत्वम्, मन्त्रमन्त्रेश्वराणां तु ततोऽपि न्यूनम् । अत एवानन्तस्य   
सर्वोत्कृष्टत्वं श्रूयते- तेषामनन्तशक्तीनामनन्तः परमेश्वरः (रौ० वि० २।१२) इति ।  
  
सर्वज्ञत्वं तु सर्वेषां समानमेव, विशेषाश्रवणात् । एषां च सर्वेषां   
महाप्रलयेऽधिकारविरामान्मुक्तिरित्युक्तं रौरवादौ- अनन्तः परमस्तेषां महतां   
चक्रवर्तिनाम् । विहितं सर्वकर्तृत्वकारणं परमं पदम् ॥ (वि० २।१३) इति ॥ ४१ ॥  
  
	एवं चेश्वरतत्त्वाश्रिता मन्त्रमहेश्वरत्वेनोच्यन्त इत्याह-  
  
मन्त्रेशतत्त्वमेतत् परमणवोऽध्वद्वये च तत्पतयः ।  
अभिधायकमनुलिङ्गा ह्यभिधानं नो निरर्थकं यस्मात् ॥ ४२ ॥  
  
	अध्वद्वयो शुद्धाशुद्धात्मके मननत्राणयोगिनोऽणवस्तत्पतयश्च मन्त्रेश्वरा   
मन्त्रमहेश्वरा उच्यन्ते । अनेनाशुद्धाध्ववर्तिनः साञ्जना अपि मन्त्राः सम्भवन्तीति   
दर्शयति । यदुक्तम्- (सार्धत्रिशतिकालोत्तरवृत्तिः (पृ० १४६, टि० ७) द्रष्टव्या ।) अन्ये   
प्राधानिका मन्त्रा ब्रह्मविष्ण्वादयः परे । साञ्जनास्तेऽण्डमध्यस्थाः   
सात्त्वराजसतामसाः ॥ इति । अतश्च वाचकशब्दानामचेतनत्वेन   
मननत्राणधर्मासम्भवादभिधायकत्वेनोपचारान्मन्त्र-शब्दवाच्यत्वमित्याह-   
अभिधायकेति । घटपटाद्यभिधानशब्दो वाच्यार्थनिष्ठ एव दृश्यते,   
तस्मादनन्ताद्यभिधायकशब्दात्मकैर्मन्त्रैर्लिङ्गभूतैरभिधेयास्ते   
मन्त्रेश्वराद्यात्मानस्तज्जपादिना फलप्रदातारः सिद्धाः । एतेन शब्दमात्रमेव देवतेति   
ये मीमांसका मन्यन्ते ते प्रतिक्षिप्ताः, अचेतनस्य चेतनाधिष्ठानादेव कार्यकरत्वात् ।   
अतश्च प्रतिमादाविव मन्त्रात्मके शब्देऽभिव्यक्ताः शिवादिवाच्यमन्त्रा एव फलदा   
इत्यवगन्तव्यम् ॥ ४२ ॥  
  
	अत्र च शब्दस्य रचनावत्त्वेन घटादिवत् कार्यत्वाच्छब्दार्थसम्बन्धस्यापि   
नित्यत्वायोगेन साङ्केतिकत्वात् सर्वज्ञ एवेश्वरस्तत्सङ्केतकर्तेत्याह-  
  
	विद्याविद्येशानां सामान्यविशेषधर्मविच्छम्भुः ।  
	मन्त्रानकरोद् यस्मादर्थविदभिधानकृद् दृष्टः ॥ ४३ ॥  
  
	यस्मात् पुत्राद्यर्थानां तत्तदर्थविदेव पित्रादिर्लोकेऽभिधानकृद् दृष्टः,   
तस्मान्मन्त्रेश्वरात्मनामपि वाचकान् मन्त्रान् शम्भुरेवाकार्षीत् । स एव तेषां   
सामान्यविशेषलक्षणज्ञो यतः । सामान्यलक्षणं तेषां नित्यत्वव्यापकत्वादि,   
विशेषलक्षणं तु मलावशेषतस्तत्तत्पदयोज्यत्वमित्यवगन्तव्यम् । अत्र   
मन्त्राद्यात्मकशब्दोपादानतया विद्येश्वरादीनां   
देहेन्द्रियाद्याधारभूतशुद्धाध्वभुवनोपादानत्वेन कुण्डलिन्याख्या महामाया   
सिद्धा । यदुक्तं रौरवादौ- मायोपरि महामाया (वि० ४।२८) इति । मृगेन्द्रेऽपि- शक्तेर्नादो   
भवेद् बिन्दुरक्षरं मातृका ततः (क्रि० १।२) इति, शुद्धाध्वन्यपि मायायाः परस्याः   
(मृ० वि० १३।५) इति च । एष च वेद्येश्वरसदाशिवादिशुद्धतत्त्वभेदस्तत्कारणभूतपरबिन्दु-  
सिद्धिप्रकारश्च मतङ्गादौ विस्तरेणोक्तः, साधितश्च रत्नत्रयोल्लेखिन्यामस्माभिरिति तत   
एवावधार्यम् ॥ ४३ ॥  
  
     अथैषां विद्येश्वरादीनां स्वस्वाधिष्ठेयोपाधिभेदभिन्नाभ्यां   
शक्तिशिवाभ्यां संहतिरूपत्वमागमेषु श्रूयत इत्याह-  
            
     अणुशक्तिशम्भ्युपक्षा विद्याविद्येश्वरेषु विद्वद्भिः ।  
     एकः शिवोऽविकारी तच्छक्तिश्चाप्यतो न योग्यौ तौ ॥ ४४ ॥  
     बहुधा स्थातुं यद्वा चैतन्यविनाकृतौ विकारित्वात् ।  
     अथ शम्भुरेक एव हि योगीव भवेदनेकमूर्तिस्थः ॥ ४५ ॥  
            
     गीतायां श्रूयते- अनुग्रहाय लोकस्य शिवो मन्त्र इति श्रुतिः । या त्वनुग्राहिका   
शक्तिः सा मन्त्रत्वमिहागता ॥ इति, चतुर्विंशतिराख्याता मन्त्राणामीश्वराः पराः ।   
आणवाः शाम्भवाः शाक्तास्तथान्या मन्त्रकोटयः ॥ अण्डस्याधारका ह्येवं   
वीरभद्रपुरस्सराः । इति च । एषु चाणुपक्षस्य प्रोक्तवन्मुख्य एव भेदः ।   
शम्भुशक्तिपक्षयोस्तु तदधिष्ठानवशादौपचारिक इत्याह- एकः शिव इति । अत्रैक एव शिवो   
जगत्कर्ता सर्वानुग्राहकश्च, तस्यैवानादिमुक्तत्वात् । उक्तं च रौरवादौ- शिवतत्त्वं   
परं ह्येकम् (वि० २।४) इति । श्रुतिरप्याह- एक एव रुद्रो न द्वितीयाय तस्थे (अथ० उ० २।७) इति ।   
न चानेकेश्वरत्वे जगत्कार्यसिद्धिः, अनेककर्तृकाणां   
रथादीनामप्येकस्थपतीच्छानुवर्तनं विनाऽनुत्पत्तेः । यदाहुः- बहवो यत्र नेतारः   
सर्वे पण्डितमानिनः । सर्वे महत्त्वमिच्छन्ति तद्व्यक्तमवसीदति ॥ इति । अनेन   
प्रवाहेश्वरपक्षोऽपि निरस्तः, ऐश्वर्यस्य स्वरूपव्यक्तिलाभात्मकत्वेन विनाशानुपपत्तेः ।   
स चाविकारी, नित्यत्वाच्चेतनत्वाच्च । तच्छक्तिश्च तादृश्येव, तद्धर्मत्वात् । नहि   
नित्यस्यानित्यधर्मयोगः, धर्मधर्मिणोरव्यतिरेकेण धर्मिणोऽप्यनित्यत्वप्रसङ्गात् । अतस्तौ   
शक्तिशिवावनन्तादिभेदेन बहुधा स्थातुं युक्तौ । यद्वा   
तयोरनेकधाऽवस्थानमभ्युपगम्यते, तदा विकारित्वान्मायादिवदचेतनौ प्रसज्येते ।   
तयोश्चाचेतनत्वं न युक्तम्, चेतनत्वेनैव श्रवणात्, अचेतनस्य चेतनाधिष्ठानं विना   
परिणामाद्ययोगाच्च । तस्मादौपचारिक एव तयोर्भेदः । यच्छ्रूयते- अधिकारी स भोगी   
च लयी स्यादुपचारतः इति, तथा- किन्तु यः पतिभेदोऽस्मिन् स शास्त्रे शक्तिभेदवत् ।   
कृत्यभेदोपचारेण तद्भेदस्थानभेदजः ॥ (मृ० वि० १३।१६४-१६५) इति च । अत्र   
पराशङ्कामाह- अथ शम्भुरिति ॥ ४४-४५ ॥  
     एकोऽपि शिवो योगिवदनेकदेहाधिष्ठानेन सदाशिवानन्तादिसञ्ज्ञाभेदं लभत इति   
चेत्, तच्चायुक्तमित्याह-  
            
शक्तिर्मूर्तिस्तस्य हि सा चैका नाप्ययं मुख्यः ।  
बहवः श्रेयोभाजः पुरुषास्तेषां च दृक्क्रियोत्कर्षः ॥ ४६ ॥  
व्यञ्जकभेदोत्कर्षाद् दृष्टोऽतस्तद्भवो मुख्यः ।  
            
     यस्माच्छिवस्य निर्मलत्वेन परमार्थत्वेन बैन्दवादिदेहायोगाच्छक्तिरेव देहकार्यं   
कुर्वाणोपचारेण मूर्तिरुच्यते । सा चैकैवेत्युक्तम् । तस्मादीशानादिस्तद्भेदोऽपि न वास्तव   
एवेति योगिनामिव शरीरभेदोऽप्यस्य न मुख्य एव । ननु- पञ्चवक्त्रस्त्रिपञ्चदृक्  
  
इत्यादिना शिवस्यापि शरीरभेदः श्रूयते, सत्यम्, सोऽपि ध्यानार्थमेव श्रूयते ।   
यदुक्तं पौष्करे- साधकस्य तु लक्ष्यार्थं तस्य रूपमुदाहृतम् इति । अणुपक्षभेदस्तु   
मुख्य एवेत्याह- बहवः श्रेय इति । अत्र हि भोगभेदाज्जननमरणभेदाच्च   
भोगमोक्षार्थं त्वेते श्रेयोभाजः पुरुषा बहव एव दृश्यन्ते । तेषां च   
व्यञ्जकशरीरेन्द्रियादिसम्भवादुत्कर्षः, उत्तरोत्तरं ज्ञानाक्रियोत्कर्षश्च दृश्यते ।   
तस्मादेषामपि विद्याविद्येश्वराणां प्रोक्तवच्छिवानुग्रहभेदेन तत्तदधिकारभेदाद्   
भुवनभेदाच्च तत्सम्भवो भेदो वास्तव एव ॥ ४६ ॥  
  
	ततश्च-  
  
कुरुतेऽर्थं शिवशक्ती तानधिरुह्येह तद्गताद् भेदात् ॥ ४७ ॥  
भिन्ने इव लक्ष्येते गुणतो जातितश्च तन्नाम ।  
  
	यस्मात् तानधिष्ठाय शिवशक्ती पुरुषार्थं साधयतः, ततस्तद्भेदेन ते अपि   
भिन्ने इव भवतः । स च सशक्तिकः शिवस्तद्गतकृत्यभेदयोगेन गौण्या वृत्त्या   
तत्तत्सञ्ज्ञावान् भवति ॥ ४७ ॥  
  
	अतः शिव एव सर्वानुग्राहक इत्याह-  
  
	नित्यस्वभावविमलः सर्वज्ञः सर्वकृच्चेशः ॥ ४८ ॥  
	अविहतशक्तिः शम्भुः सुहृदेकः सर्वपुरुषाणाम् ।  
	अत्र च शक्तिद्वितयं बोधध्यानादिसिद्धये गदितम् ॥ ४९ ॥  
	मूर्तिस्तद्वांश्चेति लेशादुक्तिश्च शक्तिशक्तिमतोः ।  
  
	अत्र शास्त्रे भोगमोक्षसिध्यर्थं ज्ञेयतया च सकलनिष्कलाख्यं   
शक्तिशक्तिमत्सज्ञं वा तत्त्वद्वयमुक्तम् । तयोश्च शक्तिशक्तिमतोर्मूर्तिमूर्तिमत्त्वेनोक्तिर्ज्ञेया   
। एतदुक्तं भवति- अधिकारावस्थायां कार्यभेदादष्टत्रिंशत्कलाभेदभिन्ना   
शक्तिरेवास्य मूर्तिः । तद्योगादेव चासौ सकलः प्रोच्यते । उपरतव्यापारतया युक्तो   
निष्कल इति ॥ ४८-४९ ॥  
  
	तां च-  
  
मूर्तिमधिष्ठाय हरः पुरुषाणां परहितैकदृक् शम्भुः ॥ ५० ॥  
कुरुते तु भुक्तिमुक्ती रुद्धबलत्वात् स्वतोऽसमर्थानाम् ।  
  
	ध्येयाकाराभिव्यक्तां शक्तिरूपां मूर्तिमधिष्ठाय परहितैकदर्शी   
शम्भुर्मलावृतसामर्थ्यत्वेन स्वभोगमोक्षाय स्वयमसमर्थानां पुंसां   
भोगमोक्षौ कुरुते । स च पाशान् पशुभ्यो हरति, तांश्च भोगार्थं वा हरतीति हरः   
कथ्यते । यदुक्तम्- (नेत्रतन्त्रोद्योतेऽपि (१।३) उद्धृतो दृश्यतेऽयं श्लोकार्धः ।) हरति   
पशुभ्यः पाशान् पुंसोऽप्यूर्ध्वं पदं ततस्तु हरः इति । प्रयोगश्चात्र- पुरुषा   
भोगार्थं मोक्षार्थं वा न स्वयं प्रवर्तितुं शक्ताः, बद्धत्वेनास्वतन्त्रत्वात्,   
मेषादिबद्धपशुवत् । पाशाश्च न पुरुषार्थं स्वयं प्रवर्तन्ते निवर्तन्ते वा,   
जडत्वाद्रज्ज्वादिवत् । अतो यस्तेषां भोगमोक्षहेतुः, सः शिव एव सिद्धः ॥ ५० ॥  
  
अत्र च-  
  
	विद्याविद्येशत्वं चापरमुक्तिः परेह शिवसमता ॥ ५१ ॥  
  
	विद्यादिपदानां परमुक्त्यपेक्षया प्रेर्यत्वेऽपि मायोत्तीर्णत्वान्निर्मलत्वाच्च न   
पुनः संसारयोग इत्यपरमुक्तित्वम् । शिवसाम्यं तु परमोक्ष एव ॥ ५१ ॥  
  
	ततश्च-  
  
सर्वव्याप्त्यर्हत्वान्नाम व्याप्स्यन्ति मन्त्राद्याः ।  
पत्या व्यञ्जितशक्तिः पुरुषोऽतो जायतेऽस्य पतिसमता ॥ ५२ ॥  
व्यञ्जकमनुकुर्वन्ती पूर्वं दृष्टा च शक्तिरणोः ।  
प्राग् दृष्टत्वाच्छक्तेर्नो सङ्क्रान्तिर्न जातिवच्चैका ॥ ५३ ॥  
  
	मन्त्रादयः परमुक्त्यर्हत्वान्मुक्तसञ्ज्ञाभाज इत्यर्थः । ननु   
संसारावस्थायां पुरुषस्य किञ्चिज्ज्ञत्वदर्शनान्मुक्तावपि तादृश एवात आह- पत्या   
व्यञ्जितेति । सर्वज्ञेन सर्वसामर्थ्ययुक्तेन च शिवेन यतोऽसौ पुमान् व्यञ्जितशक्तिस्ततोऽस्य   
तत्साम्यं भवत्येव । तथाहि- संसारावस्थायामभिव्यञ्जकबलानुसारेण   
केषाञ्चिदज्ञानादियोगोऽन्येषां च ज्ञानाद्युत्कर्षो दृश्यते । अत   
एवेश्वरगुणसङ्क्रान्तिमोक्षवादोऽप्ययुक्त इत्याह- प्राग्दृष्टत्वादिति । पुरुषे प्राज्ञे   
ज्ञानादिशक्तेर्दृष्टत्वादमूर्तस्य गुणसङ्क्रान्त्ययोगात् तत्सङ्क्रान्तौ दृष्टादर्शनाच्च   
सङ्क्रान्तिपक्षोऽयुक्तः । एष च सङ्क्रान्त्यादिमोक्षनिरासप्रकारस्तत्रभवता आचार्येण-   
नोदाहरणसद्भावो गुणसङ्क्रान्तिसाधने ॥ विज्ञानमुपदेशात्तु तादृगन्यत् प्रजायते ।   
दीपान्तर समुत्पत्तिः प्रदीपादिन्धनान्तरे । अमूर्तस्य च सङ्क्रान्तौ न लोको न परीक्षकः   
॥ (प० का० १३-२२) इत्यादिभिः कारिकाभिः श्रीमद्रौरववृत्तौ विस्तरेण साधितः । सा च   
शिवसाम्यरूपा मुक्तिर्न गोत्वादिजातिवदेका, अपि तु भिन्नैव प्रतिपुरुषगता,   
सादृश्यव्यतिरेकेण जातेरसम्भवादित्यपि तत्रैव साधितम्, पुरुषाणां   
प्रोक्तवदनेकत्वादेकमोक्षे सर्वमोक्षप्रसङ्गाच्च ॥ ५२-५३ ॥  
  
	परमात्मलयाख्योऽपि मोक्षो न सम्भवतीत्याह-  
  
असकृत् पृथगुपलब्धाः पुरुषास्तेनापि न त्वैक्यम् ।  
न च नाशः पुंशक्त्योर्मुक्तौ यस्मात् तयोरनादित्वम् ॥ ५४ ॥  
  
	मुक्ताविति वक्ष्यमाणेनान्वयः । मुक्तौ नैयायिकाद्युपगतसंविदभावोऽप्ययुक्तः,   
शक्तिशक्तिमतोश्चिद्रूपतया नित्यत्वेन च साधनादित्याह- न च नाश इति ॥ ५४ ॥  
  
	अत एवानादित्वेन नित्यत्वान्मोक्षनिमित्तभूतस्य शिवस्य शक्त्यात्मनस्तदैश्वर्यस्य वा   
नाशो न सम्भवति । ततश्च तन्नाशेन मुक्ते तदैश्वर्योर्पत्तिरिति   
यत्प्रवाहेश्वरवादिभिरुच्यते, तदयुक्तमित्याह-  
  
	नापि च शिवस्य शक्तेरथवाऽभावो निमित्तस्य ।  
  
	एषां च-  
  
	अपृथक्कृत्य गुणत्वादुपलब्धिः प्रोच्यते विशेषश्च ॥ ५५ ॥  
  
	शिवस्य मुक्तात्मनां च समानगुणत्वादपृथगेकरूपैवोपलब्धिः सर्वविषयो   
ज्ञानादिप्रकाशः प्रोच्यते । किं पुनरेभ्यः शिवस्य विशेष इत्याह- विशेष इति ॥ ५५ ॥  
  
	मुक्तेषु शिवाज्जातं माहात्म्यमनादिमध्यान्तम् ।  
  
	तेषु मुक्तात्मस्वनादिमध्यान्तमपि माहात्म्यं सर्वज्ञत्वसर्वकर्-  
तृत्वात्मकमनादिमलावृतत्त्वाच्छिवान्निमित्तभूतादभिव्यक्तम् ।   
शिवस्त्वनादिसिद्धसर्वज्ञत्वसर्वकर्तृत्व[युक्त] इत्ययमस्यैषां च विशेषः ॥ ५६ ॥  
  
इत्थं सकलवरप्रद आराध्यः शम्भुरेव तत्त्वविदा ॥ ५६ ॥  
तस्मिंस्तुष्टे सिद्धिर्मुक्तिश्च परा भवेत् पुंसः ।  
  
	तदुक्तमथर्वशिखायाम्- शिव एको ध्येयः शिवङ्करः सर्वमन्यत् परित्यज्य (२ क०)   
इति । अतश्च सर्वानुग्राहकत्वात् सर्वकर्तृत्वाच्च तदागमस्य शैवाख्यस्यैव प्रामाण्यम्,   
आगमान्तराणां बौद्धादीनामन्येषामसर्वज्ञप्रणीतत्वेन परस्परविरोधात् । यदहुः   
(रत्नकीर्तिनिबन्धावल्यां सर्वज्ञसिद्धौ (पृ० ५) (कुमारिल) भट्टवचनत्वेनोद्धृतोऽयं   
श्लोक इति म० पा० वि० (पृ० ६७, टि० १८) द्रष्टव्यम् ।)- सुगतो यदि सर्वज्ञः कपिलो नेति का   
प्रमा । अथोभावपि सर्वज्ञौ मतिभेदः कथं तयोः ॥ इति । ननु शैवस्यापि   
आगमान्तरविरोधादप्रमाण्यम्, तन्न, विरोधाभावात् । तथाहि-   
सर्वाऽन्यागमप्राप्यस्थानप्रदर्शनपूर्वं तदनधिगतार्थप्रकाशकत्वादस्य   
प्रामाण्यमनिवार्यमेव । यदाहुः- अनधिगतार्थगन्तृ प्रमाणम् इति । किञ्च, (पूर्वतनी   
१२९ पृष्ठस्था तृतीया टिप्पणी द्रष्टव्या ।) इति वर्णाश्रमाचारान् मनसापि न लङ्घयेत्   
इत्यादिभिर्वर्णाश्रमाचाराभ्यनुज्ञानेन वेदाविरोधाद् वेदवित्परिग्रहणाच्चास्य   
मतान्तराणामिव न पाषण्डित्वम् । तथा पुराणेतिहासयोः श्वेतोपमन्युप्रभृतीनां   
महर्षीणामत्रानुष्ठानं श्रूयते, महाभारते च नरनारायणयोरश्वत्थाम्नश्च ।   
आभ्यां लिङ्गेऽर्चिते देवस्त्वयाऽर्चायां युगे युगे इति सुवर्णाक्षे च विष्णोस्तदाराधनात्   
प्रसादश्च । अपि च- नान्यत् प्रियतरो लोके मम कृष्ण भविष्यति इत्यादि रामायणे च ।   
कार्तवीर्यादिस्मृतिषु च प्रतिष्ठापूर्वको धर्मः- पक्वेष्टकाचितं सम्यग् यः करोति   
शिवालयम् इत्यादि । सूत्रे च- मोक्षं विनिर्दिशेत् इति च । अथर्वशिरःसु   
श्वेताश्वतरादिषूपनिषत्सु लिङ्गाऽर्चनादि श्रूयते । ततो नास्याविगानता, न च   
विच्छिन्नमूलता, न च कैश्चिदेव परिग्रहः । अतस्तद्वाक्यं सर्वप्रमाणाबाधितत्वात्   
सर्वोत्कृष्टत्वाच्च ग्राह्यमेव । उक्तं च मोक्षकारिकासु- न चान्येन प्रमाणेन   
संरुद्धस्तस्य गोचरः । श्रोत्रियैरप्यतो ग्राह्यं तत्फलाधिकसाधनम् ॥ (श्लो० १४६) इति ॥   
५७ ॥  
  
	अथ केनेदं प्रकरणं कृतमित्याह-  
  
इत्यवदत् तत्त्वानि तु सद्योज्योतिः सुवृत्तिकृत् ॥ ५७ ॥  
  
॥ इति तत्त्वसङ्ग्रहः समाप्तः ॥  
  
सुवृत्तिः सद्वृत्तिरिति रौरववृत्तेर्नाम, तत्कर्त्रेदं निर्मितमित्यर्थः ॥ ५७ ॥  
  
श्रीमत्खेटकनन्दनार्ककिरणैः सद्वृत्तिवाक्यात्मकै-  
	र्ध्वस्ताज्ञानतमश्चयेन गुरुणाऽधोरादिना शम्भुना ।  
तत्त्वज्ञानबुभुत्सुभिर्बुधवरैः सम्प्रार्थितेनादरात्  
		तत्त्वानामतिसङ्ग्रहस्य विवृतिर्लघ्वी स्फुटं निर्मिता ॥  
  
॥ इत्यघोरशिवाचार्यविरचिता तत्त्वसङ्ग्रहटीका समाप्ता ॥  
