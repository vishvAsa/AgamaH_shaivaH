+++
title = "नादकारिका"
+++
  
  
  
        
   नादकारिका  
            
     भट्ट-रामकण्ठ-प्रणीता  
     अघोरशिवाचार्यकृतव्याख्यासहिता  
            
     बुद्ध्यस्मितामनोभ्यो विद्यातो रागतः कलायाश्च ।  
     मायापुंशक्तिभ्यो नादोऽन्यो दृश्यते ध्वनिभ्योऽपि ॥ १ ॥  
            
     नादातीतं शिवं नत्वा नादज्ञानप्रसिद्धये ।  
     श्रीरामकण्ठरचितां व्याख्यास्ये नादकारिकाम् ॥  
            
     अस्मिता अहङ्कारः । ततश्च बुद्ध्यादीनां मायान्तानां तत्त्वानां   
स्वकार्यैरेव सिद्धेः कार्यान्तरहेतुत्वे च प्रमाणाभावात् पुरुषस्य   
तच्छक्तेश्चाविकारित्वेन वाक्समवायायोगाद् ध्वनीनां च स्थूलानामुत्पत्त्यपवर्गयोगित्वेन   
कारणान्तरापेक्षित्वाद् अपिशब्देन तदुद्भूतानां वर्णानां च   
क्रमभावित्वेनाभिधायकत्वानुपपत्तेस्तत्कारणत्वेन नादो दृश्यते, प्रमाणेन निश्चीयत   
इत्यर्थः ॥ १ ॥  
            
     तथा हि-  
            
     श्रोत्रग्राह्या वर्णा उच्चरितध्वंसिनः क्रमस्थितयः ।  
     अपरस्परोपकारादविशिष्टा नार्थवाचका युक्ताः ॥ २ ॥  
            
     ननु पदान्येव तावत्प्रकृतिप्रत्ययविभागेनार्थप्रतीतिकारणानि भवन्तु, वाक्यमे(व)   
वा विशिष्टक्रियाकाराकान्वयं (रकान्वितम्) तद्धेतुत्वेनास्तु, अत आह-  
            
न च वर्णव्यतिरिक्तं पदमन्यच्छ्रूयतेऽथ वाक्यं वा ।  
            
     पदवाक्यैकदेशभूतानां वर्णानां क्षणविध्वंसित्वेन   
परस्परोपकारकत्वाभावस्योक्तत्वात्, तद्व्यतिरिक्तयोश्च पदवाक्ययोर्भेदेनादर्शनान्न   
तयोरप्यभिधायकत्वमिति प्रत्यक्षनिराकृतत्वेनानुमानेनापि न तयोः सद्भाव इत्याह   
            
     यच्चाक्षमिति निषिद्धं तत्सदिति निषिध्यतेऽन्यतो ज्ञातुम् ।  
            
     एतदेवाशङ्कापूर्वकं प्रपञ्चयति-  
            
     गौरिति नामादिपदं श्रोत्रग्राह्यं सदस्ति चेन्नैवम् ।  
     न गकारौकारविसर्जनीयबाह्यं यतोऽन्यदत्रास्ति ॥ ४ ॥  
            
     नामादीत्यादिग्रहणाद् रक्तेत्यादिविशेषणपदम्, गच्छतीत्यादिक्रियापदं च गृह्यते ॥   
४ ॥  
            
     ततश्च-  
            
तेषां युगपदभावात् परोपलम्भे न पूर्वयोर्भावः ।  
प्राप्ताद्विसर्जनीयात् खुरकम्बललक्षणा न चिद्व्यक्तिः ॥ ५ ॥  
            
     चिद्व्यक्तिरर्थसंविदुदयः । केवलाद् विसर्जनीयात् सास्नादिप्रतिपत्तौ अश्वः, पुरुषः   
इत्यादावपि स्यादिति भावः ॥ ५ ॥  
            
     नन्वस्तु केवलाद् विसर्जनीयान्नार्थबुद्धिः, पूर्ववर्णजनितसंस्कारयुक्तात्तु   
भवेदेव, यतो वर्णानां क्षणविध्वंसेऽपि न तत्संस्कारनाशः, कालान्तरे   
स्मृतिदर्शनादित्याशङ्कते-  
            
     अथ चेद् विसर्जनीयात् पूर्वाक्षरजातसंस्कृतिसहायात् ।  
     इष्टैव वाच्यबुद्धिरविशिष्टाद् या न सम्भवति ॥ ६ ॥  
            
     परिहरति-  
            
     नैतत् संस्कारा अपि यैर्बुद्धौ पूर्वमाहितास्तेषु ।  
     विज्ञानहेतवः स्युर्न ततोऽर्थे धीः प्रकल्प्यते येन ॥ ७ ॥  
            
     संस्कारा हि यैरेव पूर्वानुभूतैरर्थैर्बुद्धावारोपिताः, तेष्वेव घटादिषु   
स्मृतिहेतवो दृष्टाः, नाननुभूतेषु घटादिषु । ततोऽत्रापि यैर्वर्णैस्ते   
बुद्धावाहितास्तेष्वेव ज्ञानहेतवो युक्ताः, नार्थ इति पदस्य वाक्यस्य वा   
नार्थप्रतिपादकत्वं सम्भवति । यदाहुः  संस्काराः खलु   
यद्वस्तुरूपप्रख्याप्रभाविताः । विज्ञानहेतवस्तत्र ततोऽर्थे धीर्न कल्प्यते ॥ इति ।   
स्मर्यमाणानुभूयमानवर्णसमूहात्मकं पदमभिधायकमिति चेत्, तन्न,   
स्मर्यमाणानां प्रदीपानामर्थप्रकाशकत्वादर्शनात् ।  
            
     ननूक्तवद्वर्णानामर्थप्रतिपादकत्वासम्भवात् तदन्यथानुपपत्त्या   
तदभिव्यङ्ग्योऽन्य एवाविनिर्भक्तो मायूराण्डरसवदनेकवर्णावभासकःक्रम एव   
पदात्मा पदव्यतिरिक्तश्च वाक्यस्वभावः समस्तस्य जगतो युगपत्क्रमेण   
वाऽर्थप्रतीतिहेतुत्वाद् व्यापको नित्यश्च स्फोटोऽभ्युपगन्तव्यः, यतः स एव   
व्यवहर्तॄणामर्थं स्फुटयतीति वैयाकरणाः । तदेतन्नोपपद्यते, तथाहि  तत्र   
यत्तावदुक्तं वर्णव्यतिरिक्तः स्फोट इति, तदयुक्तम्, न वर्णव्यतिरेकेण तस्य स्फोटस्य   
तद्ग्राहकयोर्मध्ये स्थितिरुपपद्यते । यतः स हि वर्णेभ्यो भिन्नो वा स्यादभिन्नो वा ? न   
तावद्भिन्नः, वर्णव्यतिरेकेण तस्योपलब्धिलक्षणप्राप्तस्यानुपलब्धेः, शशविषाणादेरिव ।   
न चानुमानात् स्थितिरुपपद्यते, तस्य प्रत्यक्षनिराकृतत्वात् । न चोपलब्धिप्राप्तत्वं   
तस्यासिद्धमिति वक्तव्यम्, ज्ञापकत्वात् । कारको हीन्द्रियादिः शक्त्यैवाज्ञातोऽपि कार्यं   
जानाति करोति, संस्कारवद्बीजादिवच्च । ज्ञापकस्याक्षिनिकोचादेरिव   
ज्ञापकत्वस्यासम्भवान्नानुमानादनवस्था । नाज्ञापकश्च स्फोटोऽभ्युपगन्तव्यः,   
अक्षिनिकोचादिवदग्रतः सम्बन्धस्याज्ञापकत्वादिति कथमसाविन्द्रियादिवदनुपलभ्यो   
विकल्पयितुं शक्यते । यदाऽभिन्नः, तदा वर्ण एव स्फोटः, न तु तेभ्यो भेदेनावस्थित इति   
हस्तः कर इतिवत् स्फोटो वर्ण इति समा श्रुतिः, एकार्थाभिधानात् । ततो न   
तद्भेदादत्रार्थभेदः । तेन चार्थबुद्धिरुपपद्यते । यदप्युक्तं वर्णव्यङ्ग्य इति,   
तदप्ययुक्तम्, स्फोटो  
  
     हि बहुभिर्वर्णैरभिव्यक्तोऽर्थप्रतीतिहेतुः, स्यात्, एकैकेन वा ? यदि   
बहुभिरभिव्यङ्ग्यः, तदा तेषामुच्चरितध्वंसित्वेन विसर्जनीयकाले गकारौकाराभावान्न   
विसर्जनीयमात्रात् तदभिव्यक्तिरिति पूर्वोक्तो दोषः । अथ पूर्वसंस्कारसहितोऽन्त्यो   
वर्णस्तद्व्यञ्जक इष्यते, तत्रापि स एव दोष इति केन हेतुनाऽत्यन्ताप्रसिद्धः स्फोटः   
कल्प्यते । अथ द्वितीयः, गकारादिना गोगवयगगनादिस्फोटानां बहूनामभिव्यक्तितो   
विशेषाभावादनेकार्थप्रतिपत्तिप्रसङ्गः । किञ्च, विभुत्वे   
चास्यैकपुरुषोच्चारितैर्वर्णैरभिव्यक्तिमत्त्वे सति विशेषाभावाद् देशान्तरेऽपि   
प्रमातृणामर्थप्रतिपत्तिः स्यात्, तथा कालान्तरेऽपि नित्यत्वेनाधेयाविशेषत्वात् । न च   
तथाप्युच्यते । ततो न विभूर्नित्यो वा कश्चिदर्थप्रतिपादको युक्तः, नितरामेव स्फोट इति ॥ ७   
॥  
            
     प्रकारान्तरेण पराभिप्रायमाह-  
            
     तद्बुद्ध्यधिरोहपदं क्रमवृत्तस्य क्रमेण विज्ञानम् ।  
     वाचकमिष्टमदुष्टं हेतुश्चेत् स्थूलशब्दजातस्य ॥ ८ ॥  
            
            
     व्यक्तं हि तावत् खुरकम्बलादिलक्षणमर्थं बुद्ध्याऽध्यवस्य तदनुगुणं   
गौरित्यादिपदं चिन्तयैवानुसन्धाय ततः स्थूलशब्दं प्रयुङ्क्ते । ततश्च   
बुद्ध्यदिरोहितपदबुद्ध्याधिरूढगवादिपदसहकृतं विवक्षिततत्तद्गोगवयाद्यर्थक्रमेण   
तत्तदर्थाकारमुत्पद्यमानं तत्तत्स्थूलशब्दोच्चारणकारणं तत्तद्बुद्धिवृत्त्यात्मकमेव   
विज्ञानं क्रमेण वास्य गवादेरर्थस्यादुष्टमभिधायकमिष्यतामिति ॥ ८ ॥  
            
     एतदपि निराकरोति-  
            
     अस्त्वित्थं वाचकता वाच्येभ्यो नैव भिद्यते येन ।  
     तद्वस्तु निरवशेषमविशेषेणैव बुद्ध्युपारोहि ॥ ९ ॥  
            
     इत्थं परामर्शज्ञानस्यान्तरस्य वाचकताऽस्तु । एवं सति वाच्यवाचकयोरभेदः   
। उभयोरपि सास्नादिरूपत्वेनैककारणत्वात् तत्सास्नादिरूपं वस्तु निरवशेषं   
बाह्याकारविशेषेण बुद्ध्युपारूढं यतः ॥ ९ ॥  
            
     अत्र भेदमाशङ्कते-  
            
     वाचकतैव विशेषो वाच्याच्चेत् तद्विमर्शरूपत्वात् ।  
     अस्य विमृश्या वाच्या भेदाभेदैरिदं च सत् किन्तु ॥ १० ॥  
            
     अयमेवास्य बुद्ध्याकारस्य वाचकस्य वाच्याद्वाह्याकाराद्-विशेषो   
यद्वाह्याकारपरामर्शरूपत्वाद्वाचकत्वम् । ततश्च वाचकैः   
परामर्शज्ञानभेदैर्गवादिलक्षणा बाह्याकारभेदा विमृश्यमाना वाच्या भवन्तीति   
विशेषः । अत्रोच्यते- इदं च सत् किन्त्विति ॥ १० ॥  
            
     रूपरसगन्धशब्दाद्यर्था येनावमृश्यतां नीताः ।  
     सोऽन्तःसञ्जल्पात्मा नादः सिद्धो न विषयभावेन ॥ ११ ॥  
            
सत्यमस्त्येवेदं वाच्याद् भिन्नमान्तरं विमर्शात्मकं विज्ञानम् । तत्तु   
नाकारणमुत्पद्यते, कादाचित्कत्वात् । एतदुक्तं भवति- विद्धिर्हि तावद्वाह्ये चक्षुरादिना   
विषयीकृत एवार्थेऽद्यवसायिनी दृष्टा, नाविषयीकृते, अतिप्रसङ्गात् । ततश्चान्तरे बुद्धिः   
केनापि विषयीकृत एवार्थे परामर्शं करोति, अन्यथा सर्वदा सर्वार्थपरामर्शप्रसङ्गात्   
। तस्माद् रूपरसादयोऽर्था येन वक्तृबुद्धेः परामृश्यतां नीताः, स एवात्र नादः ।   
अन्तः सञ्जल्पात्मेति । आन्तरः सञ्जल्पो बिन्द्वाकाराऽऽत्मा कार्यत्वेन विद्यते यस्य स   
तादृग्विधः । तस्यापि परामर्शज्ञानस्य कारणं वाचकत्वेन सिद्धो न तु   
विषयाकारतया परिणतः स्थूलशब्द इति । कथं पुनर्वक्तृगतो नादः   
प्रतिपत्तुर्वाच्यबुद्धिं जनयतीति चेत्, तदुच्चरितस्थूलशब्दाअभिव्यक्तः प्रतिपत्तृगतो   
नादस्तस्याऽपि वाच्यबुद्धिं जनयतीति वक्ष्यति कारिकोपसंहारे ॥ ११ ॥  
            
     विषयीकुर्वन् सर्वान् शब्दार्थानेष वाचको नान्यः ।  
     दृष्टं सदप्यसत् तद् यस्मादेतेन सदा परामृष्टम् ॥ १२ ॥  
            
     तदुक्तम्  न सोऽस्ति प्रत्ययो लोके यः शब्दानुगमादृते । अनुविद्धमिह ज्ञानं   
सर्वं शब्देन जायते ॥ (वा० प० १।११५) इति । कथं पुनः श्रीमत्पराख्ये    
पूर्ववर्णजसंस्कारयुक्तोऽन्त्योऽर्णोऽभिधायकः इत्युक्तम्,   
नादाभिव्यञ्जकत्वेनोपचारादित्यदोषः ॥ १२ ॥  
            
     इत्थं नादस्य वाचकत्वं प्रसाध्य पूर्वप्रतिज्ञातं बुद्ध्यादीनां   
तत्कारणत्वमाह-  
            
     बुद्ध्याकारो नास्मान्न मनोऽहङ्कारयोः कृतिर्येन ।  
     तत्कार्यशरीरेन्द्रियविकृतेः पृथगेवमव्यक्तम् ॥ १३ ॥  
            
     यदेतद्वाचकत्वं तदस्मादेवोक्तात् कारणान्न बुद्ध्याकार इत्युक्तम् । न च   
मनोऽहङ्कारयोः पृथग्भूतम् । एवमव्यक्तमपि न वाचकत्वेनेष्टमिति शेषः, तस्य   
गुणकारणत्वेनैव सिद्धेः, कार्यान्तरहेतुत्वे च प्रमाणाभावादिति ॥ १३ ॥  
            
     अयं च-  
            
अव्यक्तत्वान्नादः सूक्ष्मः शब्दस्तु वाचकत्वेन ।  
वाक्यपदे प्रविभिन्नः पदार्थबुद्धेरसङ्करो यस्मात् ॥ १४ ॥  
            
     यस्मात् प्रतिपत्तृषु पदार्थबुद्धेरसङ्करो दृश्यते, तस्मात् प्रतिपुरुषं तेषु   
वाक्येषु पदेषु च वाचकत्वेन भिन्नरूपोऽयं नादोऽव्यक्तत्वेन सूक्ष्मशब्दवाच्यो   
वाचकत्वेन स्थूलशब्दवाच्य इति ॥ १४ ॥  
            
     इत्थं नादस्वरूपमुक्त्वा तत्कारणभूतां महामायां प्रतिपादयितुमाह-  
            
     संवेद्यते न तद्वच्चागोपालाङ्गनादिपशुवृन्दैः ।  
     बालैर्भिन्ना नादा उत्पत्त्यपवर्गयोगिनस्तेन ॥ १५ ॥  
            
     इह हि एकपुरुषविमर्शकाले सर्वेषां तदुदयादर्शनात् परस्परभिन्नस्वभावैः   
पश्वात्मभिर्हेतुभूतैः प्रत्यवस्थाभिन्ना एव नादाः संवेद्यन्ते,   
पदार्थबुद्ध्यन्यथानुपपत्त्या शास्त्रतश्चोपलभ्यन्ते ।  
            
     यदुक्तम्- आगोपालाङ्गना बाला म्लेच्छाः प्राकृतभाषिणः । अन्तर्जलगताः   
सत्त्वास्तेऽपि नित्यम्, ब्रुवन्ति ते ॥ इति । किमतः ? इत्यत आह- उत्पत्त्यपवर्गेति । तेन कारणेन   
उत्पत्तिविनाशधर्मित्वं कार्यत्वमेषां सिद्धमित्यर्थः ॥ १५ ॥  
            
     ततश्चैषां कार्यत्वेनोपादानकारणं वाच्यम् ।  
     तत्सिद्धो नादः परः सुमङ्गला मालिनी महामाया ॥ १६ ॥  
            
     समनाऽनाहतबिन्दुरघोषा वाग् ब्रह्मकुण्डलिनीतत्त्वम् ।  
     विद्याख्यं तत्त्वमित्युक्तं तैस्तैस्तदागमेष्वित्थम् ॥ १७ ॥  
            
     पराभिप्रायमनूद्य दूषयति-  
            
     सेयमवस्था कैश्चित् पदविद्भिर्वर्ण्यते क्रियाशक्तेः ।  
     इह पुनरन्यैवोक्ता पुरुषासमवायिनी वाग् यस्मात् ॥ १८ ॥  
            
     यस्मात् प्रतिपुरुषस्य वाक्समवायाभावान्नादादिक्रमेण शब्दोत्पादकत्वं न   
युक्तम्, परिणामित्वप्रसङ्गात्; तस्मान्नैवेयमत्रोक्ता ॥ १८ ॥  
            
     एतदेव प्रपञ्चयति-  
            
     अविकार्यत्रात्मोक्तस्तच्छक्तिश्चाप्यतो न योग्यौ तौ ।  
     बहुधा स्थातुं यद्वा चैतन्यविनाकृतौ विकारित्वात् ॥ १९ ॥  
     तत्पुंशक्तेर्भिन्नो नादोपादानकारणत्वेन ।  
            
     तस्मात् प्रतिपुरुषात्तच्छक्तेश्च भिन्नाकुण्डलिनी नादकारणं सिद्धेति ॥ १९ ॥  
     यद्येवं मायैव परिणामिनी नादोपादानकारणमिष्यताम्, अत आह-  
            
अचिदपि शुद्धत्वान्मायातोऽप्यन्या तदूर्ध्वगा कथिता ॥ २० ॥  
            
     यदुक्तम्  मायोपरि महामाया (रौ० सम्० ४।२८) इति ॥ २० ॥  
            
     आगमप्रमाणसिद्धा चेयं शुद्धाध्वोपादानभूता महामायेत्याह-  
            
शुद्धं विद्यातत्त्वं विद्येशानां च भोगदं भुवनम् ।  
अध्वन्युक्तं चान्यैः सदागमैः श्रेयसे च तद्धेतुः ॥ २१ ॥  
वाग्ब्रह्मणि निष्णातश्चिद्ब्रह्माप्नोति येन कथयन्ति ।  
            
     यदाहुः- शब्दब्रह्मणि निष्णातः परं ब्रह्माधिगच्छति (मै० उ० ६।२२ ) इति ॥ २१   
॥  
            
     किञ्च-  
            
     सिद्धिर्मुक्तिश्च परा नादज्ञानक्रिया च सफलेति ॥ २२ ॥  
            
     कथयन्तीति पूर्वक्रियानुषङ्गः ॥ २२ ॥  
            
     यद्येवं नादज्ञानादेव परमुक्तिसिद्धेः कथं दीक्षैव मोचिनीति   
श्रीमत्स्वायम्भुवादावुक्तम् । ज्ञानस्यापि दीक्षाङ्गत्वेनैव मोक्षसाधनत्वान्न   
केवलस्येति वक्ष्यामः । अपि च, स्थूलस्य पाशरूपस्य मायीयस्य शब्दस्य   
शिवादिशुद्धवस्तुप्रतिपादकत्वासम्भवात् शुद्धस्य मन्त्रतन्त्रात्मनः शब्दस्य   
कारणत्वेनाऽप्येषा सिद्धेत्याह-  
            
     मन्त्रादिकारणत्वाद्  
            
     ततश्चाङ्गारस्थानीयेष्वेषु शब्देष्वभिव्यक्ता अग्निस्थानीयाः सूक्ष्मा   
मन्त्रशब्दाः कार्यकरा भवन्तीत्युक्तं श्रीमन्मतङ्गादौ ।  
            
     ततश्चायं तत्कार्यभूतः प्रागुक्तो नादः   
            
     विद्यारागादिकञ्चुकाद् भिन्नम् ।  
तत्कार्यमभिष्वङ्गाद् दृक्क्रिययोर्मीलनाच्च भिन्नं यत् ॥ २३ ॥  
            
     रागविद्याकलानां स्वकार्यैरेव सिद्धेः कार्यान्तरहेतुत्वे प्रमाणाभावात्, अनेक   
तत्त्वपरिकल्पनाभावप्रसङ्गाच्च ॥ २३ ॥  
            
स महामायाजन्यो नादः परमार्थवाचको युक्तः ।  
येन स्थूलं शब्दं मन्त्रं तन्त्रात्मकं प्रवर्तते वापि ॥ २४ ॥  
            
     स्थूलस्य तु तदभिव्यञ्जकत्वाद् वाचकत्वमित्युक्तम् ॥ २४ ॥  
            
     एतदेवोपसंहरन्नाह-  
            
सा प्रतिपुरुषं भिन्ना वाक्शक्तिर्वाचिका स्थितेति ततः ।  
वाचकजातं निर्मायान्तरतस्तद् व्यनक्ति बाह्येऽपि ॥ २५ ॥  
स्थूलैः शब्दैर्व्यक्ताः सूक्ष्मा नादात्मकास्ततो ध्वनयः ।  
वाच्यविभिन्नां बुद्धिं कुर्वन्तो वर्धयन्ति जनयात्राम् ॥ २६ ॥  
            
     अनेनैव च क्रमेण मन्त्राः शब्दा अपि शिवादेरर्थस्याभिधायका भवन्तीत्युक्तम्   
॥ २५ २६ ॥  
            
इति नादसिद्धिमेनामकरोत् श्रीभट्टरामकण्ठोऽत्र ।  
नारायणकण्ठसुतः काश्मीरे वृत्तपञ्चविंशत्या ॥ २७ ॥  
            
     श्रीमद्घोरशिवाचार्यजन्ययाऽपरसञ्ज्ञया ।  
     व्याख्याता नादसिद्धिश्च प्रार्थितेन गुरुत्तमैः ॥  
  
