+++
title = "मोक्षकारिका"
+++
  

     
मोक्षकारिका  
       
सद्योज्योतिःशिवाचार्यप्रणीता  
       
भट्टरामकण्ठकृतव्याख्यासहिता  
       
याभ्यां प्रकाशितं वर्त्म सिद्धान्ते सिद्धभावतः ।  
गुरूणामपि तौ वन्द्यौ सद्योज्योतिर्बृहस्पती ॥  
भोगमोक्षप्रदं नत्वा भोगमोक्षाय शङ्करम् ।  
भोगमोक्षेषु सङ्क्षेपाद् व्याख्यास्ये मोक्षकारिकाम् ॥  
       
इह हि  रुरुसिद्धान्तसंसिद्धौ भोगमोक्षौ ससाधनौ । वच्मि (भो० का० २) इति   
प्रतिज्ञायां पूर्वम् भोक्तुर्भोगश्चितेर्व्यक्तिः (भो० का० ७३) इत्यादिना भोगो भोक्तारश्च   
पशवोऽस्वतन्त्राः, तेषां च भोगसाधनं कार्यकरणादिरूपं क्षित्यादिकलान्तं   
विश्वं विश्वोपादानकारणं च मायार्थं प्रतिपादितम्, अधुना तु भोगसिद्धये   
भोक्तृणां किं तत्स्वत एव प्रवर्तते, उत कर्तृप्रेरितमित्यत्र साधनान्तरं   
कर्तृलक्षणमुच्यते-  
            
     अजातमलसम्बन्धः सर्वज्ञः सर्वकृद् विभुः ।  
     सकलो निष्कलोऽनन्तः स्वेच्छानन्तरकार्यकृत् ॥ १ ॥  
     निर्मुक्तातिशयैश्वर्यो मायां विक्षोभ्य शक्तिभिः ।  
     भोगिनां भुक्तये विश्वं विचित्रं कुरुते शिवः ॥ २ ॥  
            
     विश्वं मायोपादानत्वेन पूर्वोक्तं भोगसाधनमदृष्ट-कर्तृकम् । तस्मिन्   
विशिष्टकार्यत्वाद् विशिष्टज्ञानक्रियाकर्तृत्वं कुम्भकारादिजन्यवन्निश्चितमिति विश्वस्य   
सावयवत्वान्नासिद्धः, नाप्यनैकान्तिकः, सर्वस्यादृष्टकर्तृकस्य वनकुसुमादेरपि   
पक्षीकृतत्वात् । अत एव न विरुद्धः, विपर्ययव्याप्त्यभावात् । न च   
त्रैरूप्याद्धेतुलक्षणं सम्भवतीत्युक्तमन्यत्र । नन्वज्ञेन कर्त्रा सह दृष्टान्ते   
सिद्धव्याप्तिकादस्माद्धेतोरज्ञ एव विश्वकर्ता सम्भवतीति इष्टव्याघातः ? न,   
येनासावप्यजातमलसम्बन्ध एव । कुम्भकारस्यापि स्वकार्यनिष्पत्तौ मलेनाज्ञानेना-  
नुत्पन्नसम्बन्धत्वात् । यदि हि तत्राज्ञानं भ्रान्तिर्वा भवेन्नैवासौ कुम्भं कुर्यात्,   
अपि त्विष्टकां घटादिकं विकलावयवं कार्यानुपयोगिनं कुम्भकारः कुर्यात् ।   
तद्यथा सकलावयवं कुम्भं दृष्ट्वा कुम्भकारो बुद्धिसौष्ठवयुक्तोऽनुमीयते, न   
त्वज्ञो भ्रान्तो वा, तथैवेश्वरोऽपि स्वकार्याद्   
विश्वलक्षणादनुमीयमानोऽजातमलसम्बन्ध एवानुमीयत इति नेष्टविघातः कश्चित् ।  
     ननु कुम्भकारस्य स्वकार्यादन्यत्राज्ञानमस्त्येव । भवतु, प्रकृतेऽस्य   
कुम्भविषये नास्तीत्यत्र दृष्टान्तता । नन्वेवमीश्वरस्य   
स्वकार्यादन्यत्राज्ञानप्रसङ्गः ? न, तत्कार्यभोगमोक्षसाधन-  
विश्वव्यतिरेकेणान्यस्याभावात् ।   
  
     नन्वन्यन्नास्तीति कुतः, अस्तु तद्भोगसाधनं चेत्कार्यकरणादिवत् कार्यमेव ।   
तदसाधने तु तस्मिन् निष्प्रयोजने तस्याज्ञानं शशविषाणादाविव भूषणमेव ।   
तदाहुः- हेयोपादेयतत्त्वस्य साभुपेयस्य वेदकः । यः प्रमाणमसाविष्टः न तु   
सर्वस्य वेदकः ॥ इति । अत एव विश्वव्यतिरेकेणान्यस्याभावात् सर्वज्ञः सर्वकर्ता च   
विश्वकृत् । कुम्भकारस्यापि स्वकार्ये स्वर्ज्ञतासर्वकर्तृतासिद्धेः । नहि तस्य   
तत्रांशेनाप्यज्ञत्वे शक्तिवैकल्ये वा कुम्भस्ततो भवेदित्युक्तम् । अत एव कुम्भकारवत्   
स्वकार्य व्यापकत्वाद् विभुः कार्यस्य विभुत्वात् । कुम्भकारस्यापि हि   
स्वकार्यपृथुबुध्नोदरभोगेष्वव्याप्नुवतस्तत्र पर्वतादाविव कर्तृत्वाऽसिद्धेः ।  
     ननु कार्यसत्तावच्छरीरमपि विश्वकर्तुः प्राप्तम् ? न कुम्भकारादीनामपि   
स्वदेहस्पन्दादिकार्य न शरीरान्तरपूर्वकं दृष्टं यतः । ननु तदपीच्छाजन्यमेव ?   
सत्यम् । अत एव सर्वं कार्यजातं तमेव कारणत्वेन न व्यभिचरतीति   
विश्वकर्ताऽपीच्छानन्तरकार्यकृदनुमीयत इत्यदोषः । नन्विच्छापि मनोवृत्तिः, कथं   
विश्वकर्तुः सा सम्भवति । इच्छा न मनोवृत्तिरस्मदादीनामपि, किन्तु बुद्ध्यभिव्यङ्ग्या   
ज्ञानशक्तिरिव मनोभिव्यङ्ग्या क्रियाशक्तिरेवेत्युक्तमस्माभिर्मन्त्रवार्त्तिकटी-कायाम्-   
शाक्तस्य हि तन्मनसस्त्विच्छा ह्येषा क्रियाशक्तिः इति । अतो भगवतस्त्वनावृतशक्तित्वान्न   
व्यञ्जकोपयोगः । नन्विच्छायाः शरीरान्तरनैरपेक्ष्येण   
तदधिष्ठितशरीरस्पन्दादिकर्तृत्वं दृष्टम्, न बाह्ये स्यान्मृदादिजन्ये घटादौ । सत्यम्   
। अत एव सर्वदाऽधिष्ठेयत्वेन विश्वं तस्य शरीरमिवानुमीयत इति । अत एव च   
कार्यदर्शनाज्ज्ञानक्रियेच्छाशक्तिसाकल्यमेवानुमीयते, न कलारागविद्यादिशरीरयोगः,   
व्यभिचारादिति ।  
     सकलो निष्कलश्च विश्वकर्तेत्यग्रे भविष्यति । किञ्चि, अनन्तो ज्ञत्वादिशक्तियोगाद्   
आत्मवत् । साधितं चात्मनामनन्तत्वं विभुता च भोगप्रकरणे, इत्यतोऽपि विभुः ।   
ननु घटपटादिकार्यबहुत्वं कर्तृबहुत्वाविनाभावसिद्धमित्यत्रापि क्षित्यादिजलान्तानि   
विश्वशब्द-वाच्यानि बहूनि, कार्यत्वेन हि बहवो विश्वकर्तारोऽनुमेयाः ? सत्यम् । यदि   
ह्येषामेकभोगप्रयोजनता न स्यात् । प्रतिपादिता च कलोद्वलित-चैतन्यो विद्यादर्शितगोचरः   
(स्वा० ३२।१०) इत्यादौ । यच्च भिन्नमप्येक-प्रयोजनं तदेकबुद्धिमत्कर्तृजन्यं प्रासादादि   
निश्चितमिति निर्मुक्तातिशयैश्वर्यः, तस्यैव समस्तविश्वकरणात्; स च शिवः परोपकारायैव   
प्रवृत्तेः सर्वत्र तद्धर्मयुक्तः प्रमाणसिद्ध इति ॥ १-२ ॥  
            
     अत्र साङ्ख्यच्छायया परः-  
            
     चित्रात् तन्तुगुणाच्चित्रः पटो दृष्टो न शङ्करात् ।  
     यथा तद्वज्जगच्चित्रं चित्राद्बीजान्न शङ्करात् ॥ ३ ॥  
            
     न पटोपकारकं कुविन्दमपह्नुत्येदं युज्यते वक्तुम्, भूयो विरोधात् । किन्तु   
सत्यपि तस्मिन् विश्वकर्त्रा शिवेनास्य हेतोर्दृष्टान्ते व्याप्तिरसिद्धेत्यनैकान्तिकता ।   
जगद्विधातुर्मायाख्यस्य गमकत्वमेव । न कार्यमुपादानकारणं व्यभिचरति यतः ॥   
३ ॥  
            
     नैष दोषः   
            
     कुविन्दबुद्धिकर्मभ्यां न विना पटकारणम् ।  
     दृष्टं तन्तुसमाख्यातमुपादानमचेतनम् ॥ ४ ॥  
     यद्वत् तद्वज्जगद्बीजमुपादानमचेतनम् ।   
     ज्ञानक्रिये महेशस्य परित्यज्य न कारणम् ॥ ५ ॥  
            
     उपादानकारणमपि तन्त्वादिकं विशिष्टज्ञानक्रियायुक्तपटादिकर्तारं विना न   
स्वकार्यं कुर्वद् दृष्टमिति कार्यमात्रमुपादानकारणवत् कर्तृमात्रेण व्याप्तं   
सिद्धमेवेति विश्वस्याप्युपादानकारणवत्त्वेन प्रत्युत कार्यपूर्वत्ववत् कर्ता साध्यत इति   
नानैकान्तिकता ॥ ४ ५ ॥  
            
     अधुना मीमांसकदृष्ट्या सिद्धसाधनम्   
            
     आहापरो जगच्चित्रं वैचित्र्यात् कर्मणो भवेत् ।  
     फलं च कर्मतः पुंसां किमत्रेश्वरकारिता ॥ ६ ॥  
            
     कार्यत्वात् तत्र कर्तृमात्रमनुसन्धेयम् । भवद्भिश्च धर्माधर्मात्मकं   
कर्मैव कृष्यादिकर्मवत् कार्यजनकमङ्गीकृतमिति किमन्यदनुमीयते ॥ ६ ॥  
            
     सत्यमेतत् तथापीदं कर्मदृष्टमचेतनम् ।  
     कृष्यादिवत् तु कर्तारं प्रज्ञावन्तमपेक्षते ॥ ७ ॥  
            
     दृष्टमपि कृष्यादिकं कर्म न तु बुद्धिमत्कर्त्रा विना फलजनकं पुम्भ्यो   
भोगानाहृत्य दातुं समर्थं दृष्टमिति धर्माधर्मात्मकमपि कर्मत्वात्   
स्वफलदानाय ज्ञानातिशय-युक्तं प्रत्युत तमेव विश्वकर्तारमसिद्धं साधयतीति न   
सिद्धसाध्यता । तत्र दृष्टे सति नादृष्टकल्पना युक्तेति ॥ ७ ॥   
            
     अपरे ब्रुवते कर्तृ बहुधा चेतनैर्युतम् ।  
     पुम्भिरेव भवेद् बीजं किं हरेणेति तन्नहि ॥ ८ ॥  
            
     कायिकव्यापारादौ कृष्यादाविव बहुधा चेतनैर्दृष्टैरेव पुरुषैर्युक्तं   
जगद्बीजं सर्वं कलादिकार्यं बहुकर्तृतया करिष्यतीति   
दृष्टहान्यदृष्टपरिकल्पनाभ्यां न कर्त्रन्तरसिद्धिः । तन्नहीति तन्न युक्तमित्यर्थः ॥ ८   
॥  
     यस्मात् तयोः प्रकृतिपुरुषयोः सम्बन्धमात्रं वा पुंसां   
कलादिकार्यकरणहेतुः, विशिष्टो वा भोग्यभोक्तृलक्षणः सम्बन्धः ? तत्र   
            
     सामान्यो यदि सम्बन्ध उत्पत्तौ कारणं तयोः ।  
     ततः कलादिकार्यस्य नित्योत्पादः प्रसज्यते ॥ ९ ॥  
            
     व्यापकत्वात् प्रकृतिपुरुषयोः कैवल्यावस्थायामपि संयुक्ततया   
सम्बन्धमात्रस्य भावात् । कलादिकार्यकरणोत्पादे सत्यनिर्मोक्षप्रसङ्गः ॥ ९ ॥  
            
     अथ द्वितीयः पक्षः   
            
     विशिष्टश्चेत् तयोर्योगो वक्तव्यं तस्य कारणम् ।  
     येन नाकस्मिकं कार्यं दृष्टं क्वचन किञ्चन ॥ १० ॥  
            
     प्रकृतिर्हि न प्रकृतिस्वरूपतया भोग्या, नापि पुरुषः स्वरूपेण भोक्ता,   
मोक्षाभावप्रसङ्गात् । अपि तु कलादिकार्यद्वारेण, तत्सम्बन्धस्य हि कलादिजननात् ।   
जन्यस्य संयोगात्मकस्य तयोर्भोग्यभोक्तृरूपस्य सम्बन्धविशेषस्य कर्ता वाच्यः ।   
येन नाकर्तृकं कार्यं सम्भवतीत्युक्तम् ॥ १० ॥  
            
     ननु तयोरेवात्र कर्तृत्वम्, किमन्येन? तन्न, यतः   
            
     पुरुषो न स्वतस्तावद् बीजं नो याति तं प्रति ।  
            
     पुरुषस्याशक्ततया प्रकृतेः स्वतः कार्यकरणकलादिनिर्माणे सामर्थ्यादृष्टेः,   
प्रकृतेश्चादृष्टतया विशिष्टमेवंविधं कर्मनिमित्तं पुरुषाय कार्यकरणं स्यादिति   
ज्ञानाभावाद् भोह्यभोक्तृसम्बन्धे न कर्तृकता, किन्तु सम्बन्धमात्र इति ॥  
            
     तस्माद् योगे वियोगे वा महेशः कारणं तयोः ॥ ११ ॥  
            
     तस्माद् भोगमोक्षसाधनदर्शनान्यथानुपपत्त्या सर्वज्ञः सर्वकर्ता   
परमेश्वर एव, नान्यः ॥ ११ ॥  
            
     तत्र लोकायतभूमिकया परः   
            
     स्वभावतो जगद्बीजं जगत्कर्तृ हरेण किम् ।  
     स्वभाव एव वक्तव्यो गत्वा दूरमपि त्वया ॥ १२ ॥  
            
     परमेश्वरमपि कल्पयित्वा तस्य जगत्कर्तृत्वस्वभावो भवद्भिः कल्पनीयः ।   
तद्वरं प्रकृतेरेवोभयवादिसिद्धाया तजत्कर्तृत्वस्वभावः कल्प्यताम् । एवं च न   
बह्वदृष्टं कल्पितं भविष्यतीति ॥ १२ ॥  
            
     तदयुक्ततरम्, तयस्तस्य प्रकृतिलक्षणस्य जगत्कर्तुः-  
            
     स्वभावः प्रतिपत्तव्यः किंविशिष्टो जगत्कृतः ।  
            
     ननु कोऽयं प्रश्नो जगत्कर्तृलक्षण एव स्वभावस्तस्य? सत्यम्, किन्तु-  
            
     व्यापारः परनुन्नस्य स्वतन्त्रस्याथवा बुधाः ॥ १३ ॥  
            
     जगत्कारणात्मा तस्य स्वभावः किं बुद्धिमत्कर्तृप्रेरितस्य केवलस्य वा ? तत्र   
            
     स्वतन्त्रस्येति पक्षेऽस्मिन् न मानमिति साधितम् ।  
            
     अचेतनस्य कर्तृत्वपक्षे न प्रमाणमस्तीति साधितं पूर्वमेव ॥  
            
     कथं साधितम्   
            
     स्वतन्त्रं कार्यकृद् यस्मान्नोपादानमचित् क्वचित् ॥ १४ ॥  
            
     अथ द्वितीयः, स च युक्त एव-  
            
     प्रज्ञावच्छक्तिनुन्नस्य व्यापारो मानसाधितः ।  
            
     प्रज्ञावतः क्रियाशक्त्या प्रेरितस्य जगत्करणे व्यापारः, तस्य   
प्रमाणसिद्धत्वादिष्यत एव ॥  
            
     ततश्च   
            
     प्रज्ञावान् प्रेरकस्तस्य यः स विज्ञेय ईश्वरः ॥ १५ ॥  
            
     यश्चेतनः स्वशक्त्या तत् प्रेरयति स एव ईश्वरः सिद्ध इति न स्वभाववादः ।   
यद्येवं क्रियाशक्तिमात्रमेवात्र तत्प्रेरकमस्तु, किमीश्वरेण? तस्यापि तया विना   
कर्तृत्वासिद्धेः । यदाहुः-  
            
     या त्वं कर्तुः क्रियाशक्तिरीश्वरस्य यया विना ।  
     तस्यापि कर्तृता नैव चण्डि तस्यै नमोऽस्तु ते ॥ १५ ॥ इति ।  
            
     इच्छाशक्तिः पराशक्तिः प्रकॢप्ता नान्य ईश्वरः ।  
     प्रवर्तते यदुद्रेकाद् दिवाकाले निशान्विते ॥ १६ ॥  
     सुप्ता काल इहान्ते सा निर्व्यापाराज्जगन्निधौ ।  
            
     यद्यस्मात् सैव शक्तिः प्रकृत्यधिकरणा प्रेरणोत्तरं सोद्रेकात्   
सामर्थ्यलक्षणान्मायातो जगत्करणाय प्रवर्तते, इति नेश्वरोऽन्यः ॥ १६ ॥  
            
     तदयुक्तम्   
            
     उद्रेके कारणं तस्य नान्यदस्ति महेश्वरात् ॥ १७ ॥  
            
     जडस्य स्वयं प्रवृत्तावप्रवृत्तौ वा सामर्थ्यं नास्तीत्युक्तम्,   
अतोऽन्यथानुपपत्त्या ज्ञानातिशययुक्तः परमेश्वर एवोद्रेदे तस्याः कारणम् ॥ १७ ॥  
            
     ननु सैव सर्वज्ञा भविष्यति   
            
     सर्वज्ञा सैव चेन्नाम्नि विवादो न च वस्तुनि ।  
            
     यद्येवं नाम्नि विवादः, न च नामभेदाद् वस्तुभेद इति ततो व्यतिरेकस्तस्याः   
प्रकल्पित एवास्तु । तर्हि सर्वज्ञत्वादिधर्मिका प्रकृतिरेवेश्वर इति वेदान्तविदः ॥  
            
     परात्मनो महेशात्तु दृक्क्रियाशक्तिशालिनः ॥ १८ ॥  
     चेतनाचेतनं विश्वं भोक्तृभोग्यविभागतः ।  
     उत्पत्स्यते ततोऽन्येन जगदीशेन किं फलम् ॥ १९ ॥  
     भोक्ता चापि स एवैको वरमङ्गीकृतो विभुः ।  
            
     भोक्तृभोग्यादिभेदभिन्नाच्चेतनाचेतनाद् विश्वलक्षणात् कार्यादनुमीयमानं   
सर्वज्ञानक्रियायुक्तं कार्यद्वारेण भोक्तृभोग्यादिस्वभावमेकमेवाद्वितीयं   
परमात्मसञ्ज्ञमी-श्वरलक्षणमुपादानमनुमेयमित्यद्वैतसिद्धेर्न भिन्नेश्वरकल्पना   
युक्तेति ॥ १८-१९ ॥  
     ननु चेतनानां नित्यत्वेन प्राग् भोगप्रकरणे प्रतिपादितत्वात् कार्यत्वमसिद्धम् ?   
न, अनेकान्वितत्वेन कार्यत्वसम्भवात् । अचेतनानामिव चेतनानामपि   
चिदन्वयादुपादानकारणं चेतनं सिद्ध्यत्येव । तदप्यनुपपन्नम्, यतः   
            
     चिदचिद्विश्वसम्भूतिरात्मनो यदि सोऽपि हि ॥ २० ॥  
     चिदचिज्जायते यस्मात् कार्यं कारणधर्मगम् ।  
            
     परमात्मनः सकाशाद् यदि चेतनाचेतनं विश्वमुत्पद्यते, ततः सोऽपि   
परमात्मा चेतनाचेतनस्वभावो भवेत् । उपादानकारणस्वरूपानुगता एव   
कार्याणां मूर्तिविशेषा हेममृदादिजन्यघटादीनां सिद्धा यतः ॥ २० ॥  
            
     ततश्च   
            
     विरुद्धावेककालस्थौ धर्मावेकाश्रयं गतौ ॥ २१ ॥  
     इतरेतरनाशात् तौ कुरुतो लोपमात्मनः ।  
            
     विरुद्धयोः परस्परोपमर्देनैवात्मलाभाद् घटतदभावयो-रिव   
चेतनाचेतनयोरेकत्रैकस्मिन् काले न सम्भवः । अथ केनचिद् भागेन चेतनोऽसौ   
केनचिन्नेत्युच्यते, यद्येवं सभागत्वे सति घटादिवत् कार्यत्वात् परमकारणत्वायोगः ॥   
२१ ॥  
            
     अपि च   
            
     उपादानत्वतो मृद्वत् परमात्मा न चेतनः ॥ २२ ॥  
            
     उपादानकारणमचेतनं मृदादि निश्चितमिति परमात्मनोऽप्यचेतनत्वम्, उपादान   
कारणत्वात् । चेतनत्वे वा नोपादानकारणत्वमिति ॥ २२ ॥  
            
     किञ्च   
            
     तदुत्थाश्चापि भोक्तार उत्पाद्यत्वाद् घटादिवत् ।  
            
     उपादानकारणादुत्पद्यमानं घटाद्यचेतनमेव सिद्धमिति   
परमात्मलक्षणादुपादानकारणादुत्पद्यमाना भोक्तार आत्मानोऽप्यचेतनाः   
प्रसज्यन्ते भवताम् । चेतनाश्चैते यथा स्वपरग्राहकत्वेन स्वसंवेदनसिद्धा इति न   
तत्रोत्पन्नाः, तत् परमात्मवन्नित्या इति । नन्वन्वयादेषामचेतनानामिव कार्यत्वमुक्तम्,   
तन्न युक्तम्, अनन्वयादिति । न चात्मन एवात्मा ग्राह्यो भवति, तत्र तस्य   
व्यापारविरोधात् । अपि तु ग्राहकत्वेनैव प्रत्यग्रूपतया सर्वदा भासत   
इत्युक्तमस्माभिः परमोक्षनिरासकारिकावृत्तौ विस्तरेण । तत्रैवावधार्यम् ॥  
            
     ततश्च   
            
     अचित्प्रसवधर्मी यत् परमात्मा मृदादिवत् ॥ २३ ॥  
     प्रज्ञावत् क्षोभकापेक्षः स्वजन्यजननाय तत् ।  
            
     यद्यस्मात् परमात्मन उपादानकारणत्वेनाचेतनत्वमुक्तम्, तत्तस्मादेव   
स्वकार्यनिष्पत्तये मृदादिवद् बुद्धिमत्कर्तृप्रेरितत्वमस्याभ्युपगन्तव्यम् ॥ २३ ॥  
            
     एवमद्वैतानुपपत्तिः   
            
     तस्माद् भोक्ता जगद्बीजं महेशश्चापि शक्तिमान् ॥ २४ ॥  
     पृथक् पृथग् विनिश्चेयाः प्रोक्तदोषोपशान्तये ।  
            
     तस्माद्भोक्तारोऽनुत्पन्ना एव, जगन्निधिश्च जडः, जगत्कर्ता   
सर्वज्ञत्वादिधर्मयुक्तो महेश्वरश्च परस्परं भिन्ना एव नित्या अभ्युपगन्तव्याः ।   
तदुक्तं तत्त्वत्रयनिर्णये  शम्भुः पुरुषो माया नित्यं विभु कर्तृशक्तियुक्तं च ।   
सुप्तेऽपि विकृतिजाते त्रितयं जागर्ति तत्त्वानाम् ॥ (श्लो० ३) इत्युपादानकारणादन्यः   
परमेश्वरः सिद्ध इति न दोषः कश्चित् ।  
     नन्वपरिणामिनी शक्तिः, तत्कथं शिवशक्तेर्ज्ञानक्रियाभेद उपपद्यते? सोऽपि न   
वास्तव एव । तथा हि   
            
     सर्वज्ञानक्रियारूपा शक्तिरेकैव शूलिनः ॥ २५ ॥  
            
     यदि तु ज्ञानशक्तेरन्या क्रियाशक्तिः स्यात्, जडत्वाद्वामादि-  
भेदपरिणामतश्चास्या मायाया इवेश्वरसमवायो न भवेत्, अपरिणामित्वात् तस्याः,   
इत्यकर्ता क्रियाशक्तिविकलत्वादीश्वरः प्रसज्यते । न च कर्त्रा बिना विश्वकरणमुपपद्यत   
इत्यवश्यं सर्वज्ञानक्रियाशक्त्योरैक्यमभ्य्पगन्तव्यम् । ननु ज्ञेयकार्ययोर्-भेदात्   
कथं न शक्तिभेदः ? न, तयोरप्यभेदात् । नहि ज्ञेयत्वं कार्यतामतिवर्तते,   
वस्तुस्वभावत्वे हि तस्य सर्वेषां सर्वज्ञताप्रसङ्गः । न च कार्यत्वं ज्ञेयतामिति   
न वास्तवो ज्ञानक्रियाशक्त्योर्भेदः, अपि तु कल्पित एव ॥ २५ ॥  
            
     तथैव च क्रिया   
            
     त्रिधैव शक्तिर्वामाद्या गीता व्यापारभेदतः ।  
            
     वामाद्यापि क्रियाशक्तिर्व्यापारभेदेनैव त्रिधा भिन्ना गीता न वस्तुतः  वामा   
ज्येष्ठा च रौद्री च शक्तित्रयमतः परम् इति । अन्यथा हि ज्ञेयभेदेन भेदात्   
प्रत्यर्थं प्रत्यायकभेदकल्पनया प्रतिपरमाणु ज्ञानभेदप्रसङ्गेन तासां   
नैरात्म्यप्रसङ्गः । तद्यथैवानेकपदार्थावलोकनमेकयैव   
ज्ञानशक्त्याऽनुभवसिद्धं प्रकाशयितुं शक्यम्, एवमुद्युक्तरूपायाः   
क्रियाशक्तेरनेककार्यकरणं सिद्धमबाधितमिति तद्भेदोऽपि व्यापारभेदात् कल्पितः ॥  
            
     व्यापाराणां तर्हि कथं भेदः ? इत्युच्यते   
            
     क्रियया मलिनान् पुंसो निरुणद्धि महेश्वरः ॥ २६ ॥  
  
     अनादिमलरुद्धांस्तान् कर्मयुक्तान् नुदत्यतः ।  
            
     क्रियाशक्त्या तावत् पूर्वमेवेश्वरोऽनादिमलयुक्तान् पशून् निरुणद्धि नियमयति, अतो   
नियमितांश्च कर्मविपाकानुसारेण प्रेरयति ॥ २६ ॥  
            
     ननु व्यापकत्वात् तेषां कुतः प्रेरणा ? सत्यम्, किन्तु   
            
     ततस्तेषां च नुन्नानां पत्या सञ्जायते भृशम् ॥ २७ ॥  
     भोगसाधनसम्बन्धयोग्यता भोगलोलिका ।  
            
     विज्ञानकेवलिवैलक्षण्येन तेषां कर्मानुसारेण तेषां   
कार्यकारणसम्बन्धयोग्यतोत्पादनमेवेश्वरप्रेरणमुच्यते ॥ २७ ॥  
            
     ततस्तु   
            
     शुद्धाशुद्धाधिकारस्थे विद्येशेऽनन्त आत्मनि ॥ २८ ॥  
     अभिव्यक्तो जगद्बीजं विक्षोभ्य क्रुरुते जगत् ।  
            
     शुद्धाशुद्धाधिकारिणं मन्त्रेशनायकमनन्तं प्रेर्यं कृत्वा मायातो   
जगत्करोति पतिः । यच्छूयते  विद्याराजाधिराजेशो जगद् भ्रामयतीच्छया इति ॥ २८ ॥  
            
     तदनु च   
            
     जगतानेन संयोज्य तान् पुंसो लोलिकावतः ॥ २९ ॥  
     भोगार्थं साधनाकारां करोति स्थितिमीश्वरः ।  
            
     कर्मानुरूपं कार्यकरणैस्तान् पशून् संयोज्य तेषां भोगार्थं   
साधनाकारां स्थितिं करोतीश्वरः ॥ २९ ॥  
            
     ततश्च   
            
     स्थित्यन्ते सोऽपि संसारे विश्रमार्थं प्रधावताम् ॥ ३० ॥  
     पशूनां प्रकृतीनां च क्षमत्वोत्पादनाय च ।  
     ततः सर्वोपसंहारं विधत्ते भगवानिति ॥ ३१ ॥  
            
     स्थितिसंरक्षणादानभावलक्षणा व्यापारा भिन्नाः कथिताः ॥ ३०-३१ ॥  
            
     अनुग्रहमपि विधत्ते   
            
     मलस्वशक्तिरोधान्ते दीक्षाशक्त्यैव मुञ्चति ।  
            
     वक्ष्यमाणवद् यदैव मलस्येश्वरशक्तेश्च रोधाधिकारो निवर्तते, तदा   
दीक्षयैव पशून् मोचयति ॥  
            
     वामा ज्येष्ठा च रौद्री च स्वतोऽभिन्नापि सा त्रिधा ॥ ३२ ॥  
            
     रोधविश्लेषहरणैर्विभिन्ना कर्मभिः क्रिया ।  
            
     अथ स्थितिसंरक्षणभावलक्षणानां व्यापाराणां संसाररोधफलत्वाद्   
रोधो वामाव्यापारः, आदानरूपः संहारो ज्येष्ठाया, पाशहरणात्मकोऽनुग्रहो   
रौद्र्याः  इत्येतैः कर्मभिरभिन्नापि स्वतः क्रियाशक्तिर्विभिन्ना कथ्यते, न परमार्थत इति   
सर्वज्ञानक्रियारूपा शक्तिरेकैव शूलिनः (मो० २५ ) इति न दोषः कश्चित् ॥ ३२ ॥  
            
     इत्येवं देवदेवस्य सर्वकर्तृत्वमीरितम् ॥ ३३ ॥  
     एतेन सर्वकृत्त्वेन सर्वज्ञोऽवाप्यते पतिः ।  
            
     ज्ञानं विना कुविन्दादीनां कर्तृत्वादृष्टेर्भगवतः सर्वकृत्त्वतः   
सर्वज्ञत्वसिद्धिरित्युक्तं प्राक् ॥ ३३ ॥  
            
     तथा हि   
            
     उपादाननिमित्तैस्तु फलेन च समन्वितम् ॥ ३४ ॥  
     यथा पटं विजानाति पटकारस्तथा भवः ।  
     उपादाननिमित्तैस्तु फलेन च समन्वितः ॥ ३५ ॥  
     सर्वकर्ताऽपि तत्सर्वं विजानाति यथा स्थितम् ।  
            
     यथैव पटकारस्तन्तुभ्यो देवदत्ताय मूल्यसंसिद्धये तुरीवेमादिभिः पटं   
कुर्वाणस्त्रिकालामलज्ञानयुक्तः स्वकार्ये सिद्धः, तथैव विश्वकर्ता मायातो   
विचित्रकर्मनिमित्तं पशूनां भोगमोक्षार्थं विश्वमुत्पादयन् स्वकार्ये   
त्रिकालामलज्ञानयुक्त एवाऽनुमीयत इति सर्वज्ञत्वसिद्धः ॥ ३४ ३५ ॥  
            
     इत्थं सर्वार्थकारित्वाद् द्विरूपा शक्तिरात्मनि ॥ ३६ ॥  
     कलापिण्ड इवाभाति शक्तिः सा नित्यसंस्थिता ।  
     यया युक्तो महेशानः सर्वं वेत्ति करोति च ॥ ३७ ॥  
     कलावानिति तत्त्वज्ञैः सकलस्तेन गीयते ।  
            
     उक्तवत् सर्वज्ञानक्रियारूपा सैव शक्तिर्नित्याऽनेकरूपेव लक्ष्यमाणा भगवतः   
शरीरमुपचर्यत इति सकलः कथ्यते शिवः ॥ ३६ ३७ ॥  
            
     स एव तु   
            
न कलापिण्डसम्बद्धः सम्बद्धोऽसौ यथा पशुः ॥ ३८ ॥  
कदाचिदपि देवेशस्तस्माद् गीतस्तु निष्कलः ।  
            
     पशुवत् कलाद्यात्मकशरीराभावान्निष्कलो भगवानित्युक्तं प्राक् ॥ ३८ ॥  
            
     अत्र परः   
            
     नन्वस्य निष्कलत्वे तु न ज्ञानं नापि कर्तृता ॥ ३९ ॥  
            
     कलाकलापयुक्तानां दृश्यते चिद्वतां यतः ।  
            
     कलादियोग एव पशूनां ज्ञानादिकं दृष्टमिति कलाद्यभावादीश्वरस्य   
ज्ञानाद्यभावः ॥ ३९ ॥  
            
     नैष दोषः   
            
     चिद्व्यक्त्यर्थं कलायोगमपेक्षेते सुसंस्थिते ॥ ४० ॥  
     दृक्क्रिये मलसंरुद्धे नेश्वरे रोधवर्जनात् ।  
            
     उक्तं हि भोगप्रकरणे  पशूनां ज्ञानक्रिये मलरुद्धत्वात्   
कलादिव्यञ्जकापेक्षे विषयेषु प्रवर्तेते इति । परमेश्वरस्य त्वनाद्यनावृतत्वान्न ते   
व्यञ्जकापेक्षे इति सर्वदा सर्वार्थे ॥ ४० ॥  
            
     अथेशस्यापि सापेक्षे  
            
     अथाज्ञत्वात् पशुवदीश्वरस्यापि दृक्क्रिये कलादिव्यञ्जकापेक्षे ॥  
            
     यद्येवम्   
            
     तदाऽसौ जायते पशुः ॥ ४१ ॥  
            
     कलादियोगाद् देवदत्तादिवदीश्वरः पशुः प्रसज्यते ॥ ४१ ॥  
            
     भवतु वा ? का नः क्षतिः   
            
     न चेश्वरं विना कार्यमतोऽन्यो वाच्य ईश्वरः ।  
            
     ईश्वरं विना न विश्वलक्षणं कार्यमुत्पद्यत इति ततोऽन्य ईश्वरो वाच्य   
इत्यनवस्था ॥  
            
     कलाः सृष्ट्वापि तद्युक्तः कार्यकृद् यद्यसौ ततः ॥ ४२ ॥  
            
     अत एव कलादिस्वकार्यकरणानि सृष्ट्वा ततस्तैर्युक्तो भगवान् सर्वं कार्य   
करोतीत्युच्यते ॥ ४२ ॥  
            
     यद्येवम्   
            
     दृक्क्रिये निष्कलस्येष्टे कलाभिः किं प्रयोजनम् ।  
            
     यथैव कलादिभिरनपेक्षो निष्कल एव स्वात्मनः कार्यकरणानि, तथैव विश्वमपि   
करोतीति किं तस्य कलादिशरीर-कल्पनयेत्येवमादिविस्तरेण नरेश्वरपरीक्षायां वर्णितमिति ॥  
            
     तस्मादलं प्रसङ्गेन भोगमोक्षप्रसाधकः ॥ ४३ ॥  
     उक्तलक्ष्मा महेशान उपास्योऽयं मुमुक्षुभिः ।  
            
     तत्सर्वज्ञत्वादिलक्षणः परमेश्वर एव पशुभ्यो मोक्षप्रद इति श्रेयोऽर्थिभिः   
सदैवाराध्यो नान्यः, इत्युक्तः ससाधनो भोगः ॥ ४३ ॥  
            
     अथ मोक्षः ससाधन उच्यते-  
            
     मलादिपाशविच्छित्तिः सर्वज्ञानक्रियोद्भवः ॥ ४४ ॥  
     मोक्षस्तत्कारणं शम्भुः स्वशक्तिः करणं प्रभोः ।  
     पश्चात्मा मोच्यमानत्वात् कर्मकारकमिष्यते ॥ ४५ ॥  
     नित्यमुक्ततया कर्तुं मोक्षाख्या कर्मगाकृतिः ।  
            
     प्राग् भोगप्रकरणे विज्ञानकेवलिनां मल एव, प्रलयकेवलि-नां मलकर्मणी,   
सकलानां तु मलकर्ममायालक्षणाः पशूनां पाशाः प्रतिपादिताः । तेषु   
पाशानां यथा सम्भवं सर्वेषं विच्छित्तिः   
सर्वज्ञत्वसर्वकर्तृत्वाभिव्यक्तिश्चात्मनां मोक्षो नाऽन्येषामिवान्यतमपाशविच्छित्तिः,   
अज्ञत्वम्, अकृतृत्वम्, सङ्क्रान्तिर्वेति वक्ष्यामः । न च तस्य मोक्षस्य आत्मा ज्ञातव्यः   
इत्यादाविवायं पशुः कर्ता, पशोरीश्वरसंस्कार्यत्वेन सर्वदा कर्मत्वात् ।   
नापिप्रकृत्यादिकः पाशः, किन्तु ईश्वर एव । तस्य च करणं स्वशक्तिर्दीक्षाख्यैव ।   
मुक्तिस्तावत्पाशविच्छित्तिः सर्वज्ञत्वाद्यभिव्यक्तिश्चेति मोच्यगत एव विशेषो मोक्षः, न   
साङ्ख्यानामिव मोचकगतः, तस्य नित्यमुक्ततया मुक्त्यमुक्त्योर-विशेषप्रसङ्गात् ।   
यदागुः  संसरति भोग्यभावात् तद्विनिवृत्त्या तु मोक्षदा प्रकृतिः । स्वात्मन एव न   
पुंसो लोपोऽसौ न स्वयं वेद ॥ यत इत्येवं विशिष्टोऽविशिष्टो वा सर्वश्चात्र मोक्षः   
प्रतिज्ञातः, तस्य साधनमुत्तरं प्रकरणम् ॥ ४४  ४५ ॥  
            
     तत्र तावत् पुरुषकर्तृक एव मोक्ष इति ज्ञानमोक्षवादिनः स्वयूथ्याः   
            
     अस्त्वात्मनीनो मोक्षो हि भोगवत् पुद्गलस्ततः ॥ ४६ ॥  
     मोक्षकर्ता विवेकादिः साधनः स प्रसिद्ध्यति ।  
            
     अस्त्वीशो विश्वकर्ता, पुरुषास्तु स्वकृतैर्धर्माधर्मैः शुभा-शुभं भोगं   
भुञ्जते नेश्वरकृतैः । ननु तत्रापि परमेश्वरस्या-धिष्ठातृत्वमस्त्येव । भवतु, न   
पुनः कर्तृतेत्येवं त एवाज्ञान-मलसम्बद्धा भ्रान्तितः संसारभाजः   
सन्तस्तत्प्रतिपक्षाभ्यास-विविक्तज्ञानोदयादज्ञाननिवृत्तौ तेषां   
सर्वज्ञतादिरूपावाप्तितः स्वात्मकर्तृक एव मोक्षो नेश्वरकर्तृकः ॥ ४६ ॥  
            
     तदयुक्तम्   
            
     अविवे(को? का)ऽवसायोत्थमज्ञानं विनिवर्तते ॥ ४७ ॥  
     विवेकज्ञानतो नान्यत् काचादिद्रव्यहेतुकम् ।  
     स्वकारणनिवृत्त्यैव तन्निवर्तेत नान्यथा ॥ ४८ ॥  
     मलश्चाज्ञानहेतुः स्यादज्ञानत्वेऽस्य तुच्छता ।  
     अथात्मधर्मो भावः स्यात् तुच्छत्वे तन्निवर्तते ॥ ४९ ॥  
     ज्ञानादिरफलः पुंसो धर्मत्वेन निवर्त्यते ।   
     निवर्त्यत्वे नात्मधर्मः(स्यात्?) तदनादिनिरोधकम् ॥ ५० ॥  
            
     चैतन्यस्यात्मनस्तेन निवृत्तिर्दीक्षया ततः ।  
     महेशमलमायादिवशगोऽणुः स चात्मना ॥ ५० ॥  
     कथं तेभ्यस्तदायत्तमात्मानं मोचयिष्यति ।  
     अस्यात्ममोचने शक्तिर्विद्यते न यतः स्वयम् ॥ ५२ ॥  
     पाशानां वश्यतामेति तेनेशो मोक्षकृद् वशी ।  
            
     युक्तं धर्माधर्मकर्तृत्वं पुंसाम्, कलादिभिरीषन्मल-व्युदासेन   
तत्सम्बन्धाद् उत्तेजितदृक्क्रियत्वात् । मलादिनिवृत्तौ तु सत्यां तावद् ज्ञत्वमपि तदा   
येषां न समर्थं दृष्टम्, ईश्वरत्वं तेषां मुक्तौ भविष्यतीत्युच्यमानमतिसाहसम्   
। ननु प्रमाणसिद्धैव शुक्तिकारजतादिभ्रमेषु ज्ञानादज्ञाननिवृत्तिः । मलं   
चाज्ञानमिच्छन्ति चात्मनामनादिभवम्, तदयुक्तम्, अज्ञानत्वायोगात् तस्य । न   
ह्यज्ञानं मलः, अपि त्वज्ञानहेतुः । अज्ञानत्वे तु तस्य आत्मधर्मत्वं तुच्छता वा   
स्यात्, तुच्छत्वे तु तस्याऽकिञ्चित्करत्वात् तन्निवर्तको ज्ञानादिरफलः, आत्मधर्मत्वे तु तस्य   
नित्यत्वव्यापकत्वादेरिव निवर्तयितुमशक्यत्वेनानिर्मोक्षः । निवर्त्यत्वे नात्मधर्मतेति   
वस्त्वन्तरमेव । आत्मनोऽनाद्युपरोध-हेतुत्वादज्ञानहेतुश्चक्षुष इव पटलादिर्मलो   
वाच्यः । न च द्रव्यस्याज्ञानहेतोः पटलादेरन्यस्य वा ज्ञानान्निवृत्तिर्दृष्टा,   
प्रतिपक्षत्वाभावात् । कथं तर्हि शुक्तिकारजतादौ ज्ञानान्निवृत्तिः ? उच्यते । द्विविधं   
ह्यज्ञानम् प्रागनुभूतसादृश्यस्य बुद्ध्यविवेकाध्यवसायात्मकं शुक्तिकादौ   
रजतादिज्ञानम्, काचकामलादिद्रव्यजन्यद्विचन्द्रादिविषयं विकल्पज्ञानं च । तत्र   
पूर्वं नेदं रजतमिति विवेकाध्यवसायज्ञानान्निवर्तते । यत्पुनर्द्रव्यजन्यम्, तस्य   
स्वकारणद्रव्यनिवृत्त्यैव निवृत्तिः, न ज्ञानात् । प्रतिपादितं तु   
द्रव्यहेतुकमेवाऽज्ञानमात्मनाम्, नेतरत्, अबौद्धत्वात् तस्येति न ज्ञानात्   
तन्निवृत्तिसम्भवः । पटलादेश्चक्षुर्वैद्यादिवदीश्वरादेव तन्निवृत्तिरितीश्वरकर्तृक एव   
मोक्षो नात्मकर्तृकः । तथा चोक्तं शाखान्तरे शिवादेवात्मनां मोक्षः इति । श्रुतिरपि   
 यमेवैष वृणुते तेन लभ्यः (कण्ठो० २ । २३; मुण्डको ० ३ । २ । ३) इति । अत एव   
क्रियानिवर्त्यत्वाद् द्रव्यस्येश्वरक्रिययैव मोक्ष इत्युक्तम्  दीक्षैव मोचयत्यूर्ध्वं शैवं   
धाम नयत्यपि इति, वक्ष्यामश्च ॥ ४७  ५२ ॥  
            
     नन्वीश्वरस्य मोक्षकर्तृत्वमपि कल्पयित्वा पाशानां निवर्तनस्वभावस्तदा   
कल्पनीयः, तेन विना तस्याप्यसिद्धेः । ततस्त एव तत्स्वभावान्निवर्तमानाः पुंसो   
मोक्षहेतवो भविष्यन्ति, किमीश्वरस्य कर्तृत्वकल्पनया ? तदयुक्तम्, यतः   
            
     न पुंसां मोचने शक्तिः पाशानामपि विद्यते ॥ ५३ ॥  
     रज्ज्वादिना स्वयं बद्ध्वा विमुञ्चद् दृश्यते यतः ।  
            
     जीवस्य स्वतः प्रवृत्तौ निवृत्तौ वा सामर्थ्यं नास्तीत्युक्तम् । अतः पाशानामपि   
शिव एव तदाऽपि निवर्तकत्वात् पुम्भ्यो मोक्षद इति दृष्टे सति नादृष्टकल्पनेति ॥ ५३ ॥  
            
     अत्र परः   
            
     ज्ञत्वकर्तृत्वयोर्व्यक्तिं पाशाः कुर्वन्त्यनेकधा ॥ ५४ ॥  
            
     मोक्षो व्यक्तिस्तयोरेव मोक्षोऽतः पाशकारितः ।  
            
     दृष्टा हि पाशाः कार्यकरणलक्षणा एव भवावस्थायामात्--  
मनामनेकप्रकारां ज्ञत्वकर्टृत्वयोर्व्यक्तिं कुर्वन्ति । मोक्षश्च ज्ञानक्रिययोर्व्यक्तिः   
ततस्तामपि त एव दृष्टसामर्थ्याः करिष्यन्तीति किं तत्रेश्वरस्यादृष्टस्य कल्पनया ॥ ५४   
॥  
            
     तदयुक्तम्   
            
     स्वाकाररञ्जितां पाशाः पाशवृत्त्यनुरागिणीम् ॥ ५५ ॥  
     क्रमान्वितां विनाशार्थां व्याहताअमल्पगोचराम् ।  
     तयोर्व्यक्तिं प्रकुर्वन्ति निःसञ्ज्ञत्वाद् भवेरिताः ॥ ५६ ॥  
     शक्नुवन्ति न मोक्षाख्यां येनास्याः सा विलक्षणा ।  
            
     यो हि यथाभूतव्यञ्जकशक्तियुक्तः प्रदीपादिर्व्यञ्जकः सिद्धः   
सोऽप्यन्यत्राप्यदृष्टे विषये तथाभूतशक्तिरेव प्रतीयते । कार्यकरणादिलक्षणश्च   
व्यञ्जकः प्रोक्तवदीश्वरप्रेरितोऽपि शरीरादावात्मग्रहहेतुत्वात् स्वाकारेणानुरञ्जितां   
स्त्र्यादिविषयानुरागिणीं क्वचित् कदाचित् किञ्चिद्विषयां रागद्वेषादिभिञ्च व्याहतां   
कार्यत्वाच्छरीरादीनां नाशे सति विनश्वरीं भविनां ज्ञानक्रिययोर्व्यक्तिं कुर्वन्   
दृष्ट इति तथाभूत एव विषये तस्य व्यञ्जकत्वं सिद्ध्यति । न ततोऽत्यन्तविलक्षणत्वाद्   
ज्ञानक्रिययोर्मुक्तावपि दीपस्येव ब्रह्माण्ड इति न पाशव्यङ्ग्यो मोक्ष इति तद्वैशिष्ट्यं   
मोक्षे ज्ञानक्रिययोरित्युच्यते ॥ ५५ ५६ ॥  
            
पाशाभिभाविका शक्तिः सिद्धानां दृक्क्रियाभिधा ॥ ५७ ॥  
तस्मान्न पाशजालोत्थं जायारागं भजत्यसौ ।  
            
     सर्वपाशनिवृत्त्या सिद्धस्येश्वरवद् ज्ञानक्रियात्मिका शक्तिः पाशविध्वंसिकेति न   
पशोरिव पाशव्यङ्ग्या शरीरादावात्मग्रहानुरागं भजते ॥ ५७ ॥  
            
     किञ्चि   
            
     न चोत्पन्नैर्विनष्टैर्वा पाशैः सा भिद्यते यतः ॥ ५८ ॥  
     ततस्तु पाशचेष्टाभिः शक्तिर्नैवाऽनुरुद्ध्यते ।  
            
     नापि पशोरिव रागादिपाशचेष्टाभिरनुरुध्यमाना स्त्र्यादिविषयानुरागिणी सा   
सिद्धशक्तिः, पाशप्रलयेऽप्यविकृतेनैव स्वरूपेणेश्वरशक्तिवदवस्थानात् ॥ ५८ ॥  
            
     अपि च   
            
     शक्तिः सा सर्वविषया न तेनैवाऽल्पगोचरा ॥ ५९ ॥  
     ज्ञेयकृत्येषु युगपद् भावित्वाअन्न क्रमान्विता ।  
            
     आवरणाभावाच्च सा सर्वदा सर्वत्र सर्वज्ञेयज्ञप्तिकरी सर्वकार्यकरी च, न   
पशुशक्तिवत् कदाचित् क्वचित् किञ्चिद्विषया ॥ ५९ ॥  
            
     सा च व्यक्त्यन्तराभान्न व्यक्त्यन्तरबाधिता ॥ ६० ॥  
            
     नाऽपि विद्येश्वराणां शक्तिव्यक्तिरिव परमुक्तिलक्षणेन व्यक्त्यन्तरेण सा   
सिद्धशक्तिर्बाध्यते, शिवसमत्वेन तस्याः प्रकर्षान्तराभावात् ॥ ६० ॥  
            
     किञ्च  
            
     प्रवृत्ता सा न साम्येन ज्ञेये कृत्ये च बाधते ।  
            
     न चापीश्वरेच्छया विद्येश्वरशक्तिवत् कार्ये प्रवर्तते निवर्तते वा, शिवसमत्वात्   
सिद्धशक्तेरीश्वरप्रेर्यत्वस्य सर्वथा निवृत्तेः स्वतः शक्तत्वात् ॥  
            
     व्यञ्जयन्ति न तां पाशाः न च भूयोऽभिभूयते ॥ ६१ ॥  
     शिवेच्छाप्लुष्टबीजैस्तैः शक्तिस्तेनाविनश्वरी ।  
            
     येन न वक्ष्यमाणवत् पाशैः कार्यकरणैः पशुशक्तिवद् व्यज्यते,   
शिवशक्त्याभिव्यक्तां तां प्रति दग्धबीजैश्च पाशैर्न पुनरभिभूयते,   
सिद्धशक्त्यभिव्यक्तिस्ततो न विनश्वरी पशुशक्तिव्यक्तिरिवेति प्रकारान्तरेण नश्वरतापरिहारः   
॥ ६१ ॥  
            
     व्यङ्ग्यव्यक्तिर्भवेत् तावद् यावद् व्यञ्जकसन्निधिः ॥ ६२ ॥  
     सिद्धशक्तावयं न्यायो विद्यते नेति चोच्यते ।  
     अभिव्यक्तिकरी शैवी शक्तिस्तत्सन्निधानताम् ॥ ६३ ॥  
     धाता सततमित्यस्मादपि सैद्धी न पश्यति ।  
            
     यदुक्तं प्राक् सिद्धानां सर्वथा ईश्वराधिष्ठानं निवर्तत इति ततो   
व्यञ्जकेनानधिष्ठितत्वाद् दीपेनानधिष्ठानाद् घटादेरिवाभिव्यक्तिर्निवर्तमाना   
विनाशिन्येव । नाऽयं दोषः । यतो न दीपवद् व्यङ्ग्यस्याऽऽवरणनिवृत्तिमनात्यन्तिकीं   
कुर्वन् परमेश्वरः शक्तिव्यञ्जक इष्टः, येनैष दोषः स्यात् । स   
त्वात्यन्तिकीमावरणनिवृत्तिं पटलानामिव चक्षुर्वैद्यः कुर्वन् सिद्धानामात्मसदृशीं   
सिद्धान्तशक्तिव्यक्तिकरीं सिद्धशिवसमवायाच्छैवीं दृक्क्रियाशक्तिमभिव्यक्तितः   
सन्निधापयतीति कुतः परस्तस्या व्यञ्जकापेक्षा, शिवशक्तेरिव स्वतः   
सर्वज्ञस्वरूपत्वादिति । न केवलं पाशैरव्यङ्ग्यत्वात्, अस्मादपि कारणान्न विनश्वरीति ।   
अत एव न कार्यत्वेनानित्यत्वम्, मुक्तेर्व्यङ्ग्यत्वात् । पूर्वव्यवस्थिताया एव   
ज्ञानादिशक्तेरावरणव्युदासेनाभिव्यक्तितः सर्वविषयता न स्वरूपप्रतिष्ठितिरेवेत्युक्तः   
सर्वविलक्षणो मोक्षः ॥ ६२  ६३ ॥  
            
     इत्थं विलक्षणायास्ते सिद्धशक्तेर्न पाशकाः ॥ ६४ ॥  
     व्यक्तिं कर्तुं समर्थास्तु निवृत्तैस्तैर्यतो भवेत् ।  
            
     उक्तं तावत् पाशव्यङ्ग्यायाः पशुशक्तितोऽत्यन्तविलक्षणत्वात् पाशाभावेऽपि   
भावाच्च मुक्तौ सिद्धशिवशक्तेर्न पाशव्यङ्ग्य-त्वं सिद्ध्यतीति ईश्वर एव तद्व्यञ्जको   
मोक्षहेतुः ॥ ६४ ॥  
            
     ननु योगश्चित्तवृत्तिनिरोधः (यो० सू० १।२) इति योगादिसंस्कृत-मन्तःकरणमेव   
मोक्षहेतुरात्मनाम्, नेश्वर इति साङ्ख्यः, तदयुक्तम्   
            
     योगो ज्ञानं तपःपूर्वं भोगसाधनचेष्टितम् ॥ ६५ ॥  
     प्रोक्तन्यायेन पाशत्वान्न तन्मोक्षस्य साधनम् ।  
            
     चित्तस्योक्तवज्जडत्वाद्वायोरिव योगादिसंस्कृतेनैव स्वप्रवृत्तिरूपतया आत्मनो माया   
विवर्तयितव्या, नान्यथेति । विवेकाभावान्निवृत्तौ सर्वदैव निवर्तेत, न वा   
कदाचिदित्यनिर्मोक्षः सर्वदा वा मोक्ष एवात्मनो भवेत् । कश्चात्र योगादेरनुष्ठाता   
यस्य शास्त्रोपदेशः । न तावदात्मा, निष्क्रियो भवद्भिरसावभ्युपगतो यतः । नापि   
चित्तम्, जडत्वात् ॥ ६५ ॥  
            
     अपि च   
            
     सुतीव्रा अपि नोपायाः स्वात्मविच्छेदकारकाः ॥ ६६ ॥  
     असिधारा सुतीक्ष्णापि न स्वात्मच्छेदिका यतः ।  
            
     न च चित्तस्य स्ववृत्तिनिरोधार्थं योगाद्यनुष्ठानं स्वत एवोपपद्यते, स्वात्मनि   
क्रियाविरोधादिति । तस्मादपि प्रवृत्तिनिवृत्तिहेतु-रीश्वर एव सर्वत्र मोक्षकारणमिति ।   
नन्वीश्वरोऽपि कथं न सर्वेषां युगपन्मोक्षहेतुः ? अपेक्ष्याभावात् । न   
मलपरिपाका-पेक्ष्यत्वात्, अन्यथा यथादृष्टनियमानुपपत्तेः । तदुक्तम्  क्षीणे तस्मिन्   
यियासा स्यात् परं निःश्रेयसं प्रति (स्वा० ३२ । १७ ) इति । मलस्तु तथास्वभावः   
कल्प्यमानो जडत्वात् कस्यचित् कदाचिच्च तथा परिणमन् नोपालम्भमर्हति । यदुक्तं   
तत्त्वत्रयनिर्णये  विनिवर्तते निरोधात् पुम्बलतः परिणमन् मलः कालात् ।   
परिणतिविशेषयोगात् स कदाचित् कस्यचित् कथञ्चिच्च ॥ (श्लो० १२ ) इति ॥ ६६ ॥  
            
     यद्येवम्   
            
     रोधशक्त्यधिकारस्य काले याते स्वयं त्वणोः ॥ ६७ ॥  
     निवृत्ते तु मले शेषः पाशव्रातो निवर्तते ।  
     तन्निवृत्तौ स्वयं शुद्धा दृक्क्रियाशक्तिरात्मनि ॥ ६८ ॥  
     व्यज्यते सर्वविषया नैवाऽतो मोक्षकृद् भवः ।  
            
     पुंसां ज्ञानादिबलाद् रोधशक्तेर्मलस्य परिपाकात्   
तद्रोधाधिकारकालोपक्षयतः स्वयमेव निवृत्ते तस्मिन्निमित्तेऽन्य-पाशनिवृत्तौ   
ज्ञानक्रियाशक्तिस्तेषां शुद्धत्वात् स्वयमेव मुक्तौ व्यक्तिमेष्यतीति किमीश्वरस्य कर्तृत्वेन   
। अस्तु तर्हि स्वतन्त्र एव परमेश्वरो मोक्षहेतुः । ततो नैष दोषः, नाप्यतिप्रसङ्गः,   
स्वेच्छया नियमितत्वात् । यदाह विद्याधिपतिः  स्वतन्त्रः शक्तिपातोऽसौ शैवः   
पशुविमोक्षकृत् । सापेक्षत्वे हि तस्य स्यादशक्तः परमेश्वरः । इति । न,   
तस्यासम्भवात् ॥ ६७  ६८ ॥  
            
     सत्यां स्थितौ न संहारं संहारे वा न च स्थितिम् ॥ ६९ ॥  
     भोगं च कर्महीनस्य कुरुते न सदेश्वरः ।  
            
     स्वातन्त्र्ये हि कर्माद्यनपेक्षणादकस्मात् सदैव जगतः सृष्टिसंहारौ,   
कर्महीनस्यापि भोगम्, दुष्कृतैरपि मोक्षम्, मुक्तस्यापि संहारमीश्वरः   
कुर्यादित्युन्मत्तचेष्टावदस्मञ्जसं जगद् भवेत् । ततश्च न कश्चिद्भोगाय मोक्षाय   
दुष्कृतपरिहाराय प्रवर्ततेति तदुपदेशशास्त्राणां सर्वेषामानर्थक्याल्लोकायत   
एवोपास्यो भवताम् । तस्मादसमञ्जसपरिहाराय कर्मादिपाकसापेक्षः   
सर्वकर्ताऽभ्य्पगन्तव्यः । न च तदपेक्षित्वमस्वातन्त्र्यम्, अपि त्वीश्वरान्तरायत्तता । सा   
च तस्य परमेश्वरान्नास्तीति स एव स्वतन्त्रः । सत्यां स्थितौ न संहाराद्यकस्माद्   
भोगादिकं च कर्महीनादेर्न कदाचित् करोतीति सापेक्ष एव शक्तिपात इति ।  
     यद्येवं कर्मसाम्यापेक्षो भविष्यतीति । न । यथा भोगं कर्महीनस्य कुरुते   
न सदेश्वरः, तथा मलपरिणतिहीनस्य न च मोक्षम्, मलपरिणत्यपेक्षित्वान्मोक्षस्य,   
अन्यथा मलकल्पनानर्थक्यात् । साधितं चात्मनां कर्मव्यतिरेकेण मलोऽस्तीति प्राग्   
भोगप्रकरणे- मलापरिणतेः कर्मक्षयाच्च विज्ञानकेवलितैव तेषाम् इति ।   
तस्मादवश्यं मलपरिपाक एव शक्तिपाते करणं वाच्यम् ॥ ६९ ॥  
     ननु स च मलः परिपाकात् स्वयमेव निवर्तमानः पुंसां मोक्षकारणं   
भविष्यतीति नार्थस्तत्र शिवशक्तिनिपातकल्पनयेत्युक्तमेव, तदयुक्तम्, यतः   
            
     चेतनाचेतनाः सर्वे वश्यास्तस्येति निश्चितम् ॥ ७० ॥  
     प्रवृत्तौ वा निवृत्तौ वा तेषां हेतुरतो हि सः ।  
     विदार्य शक्तिशूलेन पाशजालमणोः शिवः ॥ ७१ ॥  
     सर्वज्ञानक्रियारूपं व्यनक्ति द्विविधं मलम् ।  
            
     जडस्य स्वतः प्रवृत्तौ निवृत्तौ वा सामर्थ्यं नास्तीत्युक्तम् । अतः परिपक्वोऽपि   
मलो द्रव्यत्वात् पटलादिवद् बुद्धिमत्कर्तृनिवर्त्य एवेति ईश्वर एव तन्निवृत्तिपूर्वं पुंसां   
सर्वज्ञत्वादिरूपं व्यञ्जयन् मोक्षहेतुर्नापर इति ॥ ७०-७१ ॥  
     अधुना तु तेषामीश्वरः सर्वेषां किं साक्षान्मोक्षहेतुरुत केषाञ्चिद्   
व्यवधानेनेति रुरुसिद्धान्तसंसिद्धः क्रमोऽत्र कथ्यते   
            
     निष्कलान् सकलानष्टौ सर्गादाविच्छया पतिः ॥ ७२ ॥   
     मन्त्रेश्वराननन्तादीननुगृह्णाति पुद्गलान् ।  
            
     सर्गारम्भ एवाष्टावणूनकलान् परिपक्वमलविच्छेद-पूर्वकं   
सर्वज्ञानक्रियाभिव्यक्तिलक्षणेन मोक्षेणानुगृह्य साक्षाद् भवाननन्तादिसञ्ज्ञकान्   
विद्येश्वरान् करोतीत्यणुपक्ष एव विद्येश्वरादिविषयो न शक्तिशम्भ्युपक्षाविति बोद्धव्यम् ॥   
७२ ॥  
            
     अतोऽनन्तरम्   
            
     कोटिसप्तकसङ्ख्याकान् निष्कलान् सकलानणून् ॥ ७३ ॥  
     सर्वज्ञानक्रियाव्यक्त्या मन्त्रानीशः करोत्यतः ।  
            
     तथाभूतानेवाणून् सप्तकोटिसङ्ख्यायुक्तान् तथैव साक्षादनुगृह्य भगवान्   
मन्त्रान् विदधाति ॥ ७३ ॥  
            
     मन्त्रमन्त्रेश्वराणां मुक्तत्वात् किं शिवसमत्वमेव, नेत्याह   
            
     रुद्रशक्तेस्तु जन्यत्वात् प्रेर्यत्वाच्चाप्यधस्त्विदम् ॥ ७४ ॥  
     मन्त्रमन्त्रेश्वराख्यानमाख्यातं तत्त्वयोर्द्वयम् ।  
            
     रुद्रस्य भवतः शक्तिर्वामा ज्येष्ठा च रौद्री चेति । तस्याः शक्तेरधो   
विद्याविद्येश्वरलक्षणमेतत् तत्त्वयोर्द्वयं वेदितव्यम् । यतस्तयोत्पाद्य स्वाधिकारे प्रेर्यत   
इत्याख्यातं शास्त्रे  शिवेच्छा-विधिचोदितम् इति । प्रेर्यत्वाच्चैषां   
सर्वज्ञत्वेऽप्यधिकारमलयोगतः परमेश्वरापेक्षया क्रियाशक्तिः क्रमेणांशेन   
न्यूनेति  विद्याविद्येशत्वं चापरमुक्तिः परेह शिवसमता (श्लो० ५१) इति   
तत्त्वसङ्ग्रहादावुक्तम् । अस्माच्च न्यूनत्वादेषां शक्तितत्त्वादधोभावः, न तु   
देशकृतः, व्यापकत्वादात्मनाम् ॥ ७४ ॥  
            
     अत एव   
            
     मायोर्ध्वं निष्कलत्वाद्यं मायोपर्यधिकारतः ॥ ७५ ॥  
     तदेव प्रक्रियाशास्त्रे दीक्षार्थं चिन्त्यते बुधैः ।  
            
     व्यापकमेतत् तत्त्वद्वयं मायोपर्यधिकारतः कलादिकार्य-  
करणवर्जितत्वाच्चाध्वशास्त्रे मायोपरि चिन्त्यत्वेन पठ्यते ॥ ७५ ॥  
            
     तथैव   
            
     सर्वे चावरजाः प्रेर्याः प्रेरका ह्यग्रजाश्च ये ॥ ७६ ॥  
     पतयोऽपतयो मन्त्रा ऊर्ध्वं मन्त्रेश्वरा मताः ।  
            
     मन्त्रपतित्वान्मन्त्रेभ्यः पूर्वमुत्पन्नत्वाच्चानन्तादि-विद्येशानां तेभ्य   
ऊर्ध्वमुपरिभावो मन्तव्यः । तत्प्रेर्यत्वेन ततः क्रियाशक्तेर्न्यूनत्वं   
त्वधोभावान्मन्त्राणाम् ॥ ७६ ॥  
            
     ततोऽनन्तरम्   
            
     कलाः सृष्ट्वा महेशानस्ताभिः संयोज्य पुद्गलान् ॥ ७७ ॥  
     अनुगृह्णाति मन्त्रेशान् मायागर्भाधिकारिणः ।  
            
     विद्येश्वराणामधिष्थानेन मायातः कलादितत्त्वभुवन-पिण्डभावसृष्टिं   
सर्वां कृत्वा ताभिः पुद्गलान् कर्मानुसारेण संयोज्य तेषां मध्यात्   
परिणतमलानणून् मायागर्भाधिकारि-विद्येश्वरत्वेन साक्षाद् भगवाननुगृह्णाति ॥ ७७   
॥  
            
     किमभिधानान् किंसङ्ख्यातान् तानित्याह   
            
     मण्डलाधिपतीनष्टौ क्रोधेशाद्यष्टकं तथा ॥ ७८ ॥  
     इच्छया शतरुद्रांश्च वीरभद्रपुरस्सरान् ।  
            
     क्रोधेश आदौ यस्याष्टकस्य श्रीकण्ठसहितस्य । तथा तत्त्वसङ्ग्रहे    
मण्डलिनः श्रीकण्ठाः क्रोधाद्याः (श्लो० ३०) इत्युक्तम् । एवमष्टादशाधिकशतमेषां   
रुद्राणामनुगृह्णाति ॥ ७८ ॥  
            
     अनुग्रहाय जन्तूनां मन्त्राणां हि प्रयोजकाः ॥ ७९ ॥  
     एते मन्त्रेश्वरास्तस्मान्न मन्त्रोर्ध्वव्यवस्थिते ।  
            
     इत्थं मन्त्रमन्त्रेश्वरयोः पश्चादुत्पत्तेर्मायागर्भाधि-  
कारित्वादधोभावेऽप्येषामाचार्यादिवत् पश्वनुग्रहाय मन्त्रप्रयोजकत्वान्मन्त्रेश्वरत्वम्   
। न त्वनन्तादीनामिव मन्त्रेभ्य ऊर्ध्वं स्थितत्वात् ॥ ७९ ॥  
            
     किञ्च   
            
     अग्रजा निष्कला मन्त्रा एते चैतद्विलक्षणाः ॥ ८० ॥  
     मन्त्रतत्त्वादधस्तस्मान्मायागर्भाधिकारिणः ।  
            
     मन्त्राणां निष्कलत्वेनोक्तत्वादेषां तु सकलत्वात् तेभ्योऽपि न्यूनशक्तित्वेनाधो   
मायागर्भ एवाधिकार इत्यधिकारभेदादेवं मन्त्रमन्त्रेश्वरवर्गाः परस्परं   
शक्तितो भिन्ना एव, न त्वावारकाः । यथा वार्त्तिककार आह  परेण रूपेण   
निर्विशेषास्-त्रयोऽप्यमी । महाल्पयोनियोगित्वाद् विशिष्यन्ते परस्परम् ॥ इति ॥ ८० ॥  
            
     कुत्रैषां वीरभद्रादीनामध्वनि स्थितिरित्युच्यते   
            
     मायागर्भाधिकारित्वात् सकलत्वाच्च शासने ॥ ८१ ॥  
     मायातत्त्वादधस्तस्माच्छिवशक्तिसमन्विताः ।  
            
     यत्तेषां मायागर्भाधिकारः सकलत्वं चोक्तम्, ततो   
ब्रह्मादिवन्मायातत्त्वादधः कलादिभुवनेष्ववस्थितिः ॥ ८१ ॥  
            
     ननु सकलत्वादेषां कलादिसङ्कोचितदृक्क्रियत्वात् पशुवत् कथं   
मायागर्भाधिकारे शिवशक्तिसमन्वितत्वमिति ? उच्यते   
            
     कलायोगेऽपि नो वश्याः कलानां पशुसङ्घवत् ॥ ८२ ॥  
     वश्यास्ताः पशुभिः सार्धं तेषां ते तदुपर्यतः ।  
     यतस्तेषां कालादीनां क्रमेणोपर्यवस्थिताः ॥ ८३ ॥  
            
     यतस्तेषां पशुभिः सार्धं ताः कलाः प्रेर्यत्वाद्वश्याः, तस्मान्न   
कलादियोगेऽपि कलावश्यत्वमेषामिति सर्वज्ञता मायागर्भाधिकारश्चाविरुद्ध इति ॥ ८२   
८३ ॥  
            
     मन्त्रैः सार्धं तदीशानां परेषामपरैः सह ।  
     आविर्भवत्यधीकारः स्वशक्तिव्यक्त्यनन्तरम् ॥ ८४ ॥  
            
     मन्त्रेश्वराणां चानन्तादीनां परेषां क्रोधादीनाम-परेषां   
वीरभद्रादीनां च यदैवेश्वरण पाशविच्छेदपूर्वं   
ज्ञानक्रियाशक्तिरनुरूपाऽभिव्यञ्जिताऽऽसीत्, तदैवानुरूपमधिकारं करोति न   
कालान्तरं प्रतीक्षते ॥ ८४ ॥  
            
     मन्त्राणां तु   
            
     मायाबन्धविमोक्षाय कारणादात्मनो व्यधात् ।  
     मन्त्रकोट्योऽभवन् सप्त सप्तेति नियमः श्रुतेः ॥ ८५ ॥  
            
     कालान्तरेण तेषां कार्यकरणमिति भेदः, स तेषामधिकारः किं नित्य एव ?   
नेत्युच्यते   
            
मन्त्राणां मन्त्रनाथानां कृतार्थानामपीदृशाम् ।  
व्यापारपरतन्त्राणामधिकारस्तु सावधिः ॥ ८६ ॥  
            
     कृतार्थानां मुक्तानामप्येषां पशुवद् व्यापारपरतन्त्रत्वाद्   
वक्ष्यमाणाऽवध्यन्तोऽधिकारः ॥ ८६ ॥  
            
     अधुनाऽनन्तादीनामपि परस्परं प्रधानाप्रधानभावः कथ्यते   
            
     सूक्ष्मादिनायकोऽनन्तः स तद्युक्तः शिवेरितः ।  
     उत्पतिस्थितिसंहारसंरोधानुग्रहार्थकृत् ॥ ८७ ॥  
            
     यथा किलानन्तः शिवात् कलया क्रियाशक्त्या न्यूनः स्थित्यादीनि कर्माणि   
शिवाधिष्ठितः करोति, एवमनन्तात् सूक्ष्मः  तेषामनन्तः परमेश्वरः (रौ० सम्० २ ।   
१२ ) इति श्रुतेः । तथा सूक्ष्माच्छिवोत्तम इत्यादि सर्वेषां पूर्वपूर्वापेक्षया   
न्यूनत्वं बोद्धव्यम् ॥ ८७ ॥  
            
     अधुना मन्त्राणामधिकारकालः परस्परं वैलक्षण्यं चोच्यते   
            
     मन्त्राणां पूर्वमर्धं तु कृतात् सर्गादनन्तरम् ।  
     अधिकारस्य वैचित्र्यादनुगृह्य भवेरितम् ॥ ८८ ॥  
     तत्कालमादृतान् पुंसः कारणानुग्रहेच्छया ।  
     कृत्वाधिकारमायाति शिवसायुज्यमच्युतम् ॥ ८९ ॥  
            
     सप्तकोटिसङ्ख्यातानां मन्त्राणां पूर्वं प्रकृष्टमर्धमतीव   
परिपक्वमलत्वाज्जन्मव्याध्याद्युपहतं संसारमवलोक्य तत्संसर्गं पशुप्रयोज्यतां   
चात्मनः सोढुमक्षमा वयमितीश्वरं विज्ञाप्य तत्प्रेरणयैव   
विद्यश्वरनियोगमप्यनपेक्ष्य शिवशक्त्या समाहृतानणुंस्तत्कालमेव साक्षात्   
तत्तक्त्कर्तृतयैव तद्धिया च तत्करणतया चानुगृह्य विचित्रमधिकारं कृत्वा   
पराम्मुक्तिं शिवसमत्वं गतम् ॥ ८८ ८९ ॥  
            
     द्वितीयार्धस्य का वार्तेत्युच्यते   
            
     शिवोऽवशिष्टमन्त्राणां परिवाराङ्गशम्बरान् ।  
     सिद्धिमुक्तिप्रसिद्ध्यर्थं मण्डलानि च सृष्टवान् ॥ ९० ॥  
            
     अथ शिष्टस्यार्धस्य प्रवृत्त्यर्थं परमेश्वरोऽणुपरिवारकमण्वन्तरं   
हृदयाद्यङ्गं शक्तियोगं च शम्बरांश्च तद्वाचकान् शब्दान् मण्डलानि च   
पूजास्थानानि नवनाभादीनि लोकानां हितार्थमकार्षीत् ॥ ९० ॥  
            
     अथैषां मन्त्राणां पूर्वेषामिव किमनुग्रहे कर्तृत्वमेव, नेत्युच्यते   
            
     ते मन्त्राः सहितास्तैस्तु परिवाराङ्गशम्बरैः ।  
     विमुञ्चन्तीतरान् नुन्ना देशिकस्थेन शम्भुना ॥ ९१ ॥  
            
     एतेषां परिवारादियुक्तानां दीक्षादावाचार्याधिकरणे-  
श्वरप्रयोज्यत्वादनुग्रहकरणत्वं सदैव न कर्तृता ॥ ९१ ॥  
            
     अधः स्वभुवनाच्चैषां मन्त्रेशा भोगमोक्षदाः ।  
     स्वं स्वं ददति जन्तूनामीशशक्तिप्रचोदिताः ॥ ९२ ॥  
            
     शेषास्त्वप्रधाना विद्येशा वीरभद्ररुद्रादयः । भुवनेभ्य ऊर्ध्वं   
शास्त्रविहितेभ्यो यज्जन्तूनां स्वभुवने च केषाञ्चिद् ब्रह्मविष्ण्वादीनामनुग्रहं च   
कुर्वन्तीति तत्कर्तारो नानन्तादिवद्भुवनसर्गादिकर्तारः ॥ ९२ ॥  
            
     मन्त्रमन्त्रेश्वराणामधिकारावधिः प्रतिज्ञात उच्यते   
            
     अमी रुद्रास्तु सूक्ष्माद्या मन्त्राश्च शिवतुल्यताम् ।  
     सानन्ताः स्वाधिकारान्ते यान्ति मुक्तिं हरेरणात् ॥ ९३ ॥  
            
     अत्र सूक्ष्मादीनां च मन्त्राणां च तदीशानामपि   
वीरभद्रादीनामनन्तोपरमकाल एव सर्वेषां युगपच्छिवसमता परा मुक्तिः ।   
यच्छ्रयते  अनन्तो परमे तेषां महतां चक्रवर्तिनाम् । विहितं सर्वकर्तृत्वकारणं   
परमं पदम् ॥ (रौ० सू० २ ।१३ ) इति । अत एव न तु क्रमेण । यथा वार्त्तिककार आह   
 अनन्तो परमे स्थाने तत्तु सूक्ष्मोऽधितिष्ठति । पदात्पदं विचरतो ह्येकैकस्य   
महात्मनः ॥ स्थाने शिखण्डिनस्त्वन्यं रुद्राणां कुरुते शिवः ॥ इति ॥ ९३ ॥  
            
     अथानन्तस्य कदोपरम् इत्युच्यते   
            
     सृष्ट्यादिपञ्चकर्माणि कृत्वानन्तेश्वरस्ततः ।  
     पारतन्त्र्याद् विनिर्मुक्तः प्राप्नोति पतितुल्यताम् ॥ ९४ ॥  
            
     यदाऽनन्तेनैकस्मिन् मायासर्गे पञ्चकर्माणि मायासम्बन्धि   
सृष्ट्यादिपञ्चकर्म निर्वर्तितं भवति, तदा मायाकार्यस्याखिलस्योपसंहृतत्वात्   
कृतप्रयोजनोऽनन्तो महा प्रलयोपक्रम एव पतिसमत्वं परामुक्तिं गच्छतीति ॥ ९४ ॥  
            
     यद्येवमनन्तादीनामुपसंहृतत्वान्मायातः सर्गान्तराणि कथं भगवान्   
करोतीत्युच्यते   
            
     एवं सर्गेष्वतीतेषु भविष्यत्सु च शङ्करः ।  
     पुंसो मोचितवानन्यान् मोचयिष्यति चापरान् ॥ ९५ ॥  
            
     प्रतिसर्गं पूर्वानेवानन्तादीन् कृत्वा पुंसां भोगं निर्वर्त्य भगवान्   
मोक्षं करोतीत्यर्थः ॥ ९५ ॥  
            
     तदेवम्   
            
     आचार्यसंस्थितो देवो दीक्षाशक्त्यैव मुञ्चति ।  
     स्वशक्त्योपहृतान् पुंसो मन्त्रसाधनसाध्यया ॥ ९६ ॥  
            
     परमेश एव आचार्यस्थो मन्त्रमन्त्रेशव्यतिरिक्तान् दीक्षयैव मन्त्रसाध्यया   
परिपक्वमलान् पुंसो मोचयतीत्युक्तम् ॥ ९६ ॥  
            
     न ज्ञानादिनेति पूर्वप्रतिज्ञातः सर्वोऽर्थो निर्णीतः । यद्येवं   
मायाञ्जनोत्तरकालं हृतानां कथं मोक्षः ? तेषामप्याचार्याऽधिकरणो   
भगवानेव दीक्षां करोति, प्रतिभुवनं गुरुणां सम्भवात् । तथाहि   
            
     मन्त्रेशा गुरवः पूर्वे रुद्रा देवा मुनीश्वराः ।  
     मन्त्रेशैः शासिता रुद्रा रुद्रैर्देवाः सुशासिताः ॥ ९७ ॥  
     देवैर्मुनीश्वराश्चात्र मुनिमर्त्या मुनीश्वरैः ।  
     मनुष्यैर्मानुषास्तद्वद् वर्णसंस्था द्विजोत्तमैः ॥ ९८ ॥  
            
     रुद्राः श्रीकण्ठादयोऽत्र । एवं गुरूणां सम्भवात् तत्तत्कर्तृतयैव सर्वत्र   
दीक्षया मोक्षः ॥ ९७ ९८ ॥  
            
     वर्णसंस्था द्विजोत्तमैरित्युक्तं साध्यते   
            
     दीक्षायां साधकत्वे च चतुर्णां वर्णिनामिह ।  
     अधिकारो गुरुत्वेन ब्राह्मणस्यैव कीर्तितः ॥ ९९ ॥  
            
     साधकदीक्षादौ ब्राह्मणान् (रौरवे इति मतङ्गपारमेश्वरवृत्तौ (क्रि० ५।९३)   
दृश्यते । मुद्रिते रौरवे नोपलभ्यत इति तत्रत्या टिप्पणी (पृ० ११३, टि० ६) ।) क्षत्रियान्   
वैश्यान् शूद्रांश्चैव इति श्रूयते । अतश्चतुर्णामप्यत्राधिकारः । गुरुत्वे तु   
अथाचार्यवरः श्रीमानग्रजन्मा सुपेशलः (स्वा० १५।१) इति श्रुतेर्ब्राह्मणस्यैव ॥ ९९ ॥  
            
     ब्राह्मणोऽपि न सर्वो गुरुः, किन्तु   
            
     शक्त्यधिष्ठेयनिष्पाद्यसहितं दीक्षितः शिवम् ।  
     यो वेत्त्येव नियुक्तः सन् गुरुणा गौरवे गुरुः ॥ १०० ॥  
            
     यो दीक्षितः परमेश्वरस्यैता ज्ञानादयः शक्तयोऽनाश्रिता-द्यं   
कालाग्निरुद्रभुवनान्तं सर्वं तत्त्वभुवनभूतभावा-द्यमेतदधिष्ठेयमेतच्च   
निष्पाद्यं पशूनां भोगमोक्षावित्येवं परमेश्वरं संहिताभ्योऽवगत्य   
पदवाक्यप्रमाणैस्तद्विषयमिथ्याज्ञानव्युदासेन निश्चितं वेत्ति,   
तमेवात्मान्तरपरिग्रहाय   
  
     दीक्षायामर्चाकरणोपयोगाय च भावयति, स ज्ञाननिष्ठो गुरुणा गुरुत्वे   
नियुक्तः सन् गुरुर्नान्यः । यदुक्तम्  नाज्ञो भ्रान्तः ससन्देहो गुरुर्भावविवर्जितः ।   
नातत्त्वविदनभ्यस्तकर्ममार्गोऽपि नो मतः ॥ इति ॥ १०० ॥  
            
     अथ दीक्षितैः किं बुद्ध्युपारूढः सर्वेश्वरो ज्ञातव्यस्तदनुपारूढो वा ?   
तत्र   
            
     बुद्धिबोधप्रकाश्यत्वं शिवस्यान्यैः समीहितम् ।  
     शैवमानमविन्दद्भिः पशुमानानुवासितैः ॥ १०१ ॥  
            
     बुद्ध्युपारूढा एवार्थाः सर्वदा पुरुषेण चेत्यन्ते, न तदनुपारूढाः,   
बुद्ध्यादीनामानर्थक्यप्रसङ्गात् । परमेश्वरोऽपि भिन्न एव तस्याश्चेत्यत इति   
बुद्ध्युपारूढ एव चेत्यो नान्यथा केवलः । तथा हि  धर्मादीश्वरप्रसादतः   
कस्यचिद् रजस्तमोमलं परिहृत्य निर्मलतरसत्त्ववृत्तिरेव बुद्धिर्भवति । तत्र परमेश्वरः   
प्रतिबिम्बवद् वर्तत इति तेनैव चेत्यो नान्येनेति केचित् साङ्ख्यदृष्ट्यनुवासिताः, तन्न,   
अनैकान्तिकत्वात् ॥ १०१ ॥  
            
     तथाहि   
            
     आत्माऽप्यविषयो यस्या भोक्ता भोग्यत्वतः कथम् ।  
     स्वप्रकाशमसौ देवं प्रकाशयति शङ्करम् ॥ १०२ ॥  
            
     नहि यो यश्चेत्यते स सर्वो बुद्ध्युपारूढ एव,   
बुद्धिभोक्तृत्वादेवात्मनस्तदनुपारूढस्यापि चेत्यताभावादिति व्याप्त्यसिद्धेः कथं   
वक्ष्यमाणवत् स्वप्रकाशस्येश्वरस्य बुद्ध्युपारोहः सिद्ध्येत् ॥ १०२ ॥  
            
     ननु पुरुषो बुद्ध्युपारूढ एव चेत्यत् इति साङ्ख्याः, तथाहि    
कपिलब्रह्मणोऽप्यप्रत्यक्षः पुरुष इति दर्पणस्थानीयायां बुद्धौ   
विषयिविषययोर्द्वयोरपि प्रतिबिम्बकमेलनं भोग इति बुद्ध्यध्यवसित एव सर्वश्चेत्यत इति,   
तदप्ययुक्तम्   
            
     सर्वदोत्पन्नमानोऽसौ पुरुषो नानुभूयते ।  
     न सोऽस्थि कालो यत्रायमत्रस्थेनानुभूयते ॥ १०३ ॥  
            
     बुद्धिस्थेनापि पुरुषप्रतिबिम्बेन पुरुषो नावैतीति तत्प्रतिबिम्बकल्पनं निष्फलमेव ॥   
१०३ ॥  
            
     किञ्च   
            
     पूर्वापरत्वतो युक्तमात्मबोधस्य तस्य च ।  
     उपलभ्योपलब्धृत्दं तदभावादिदं त्वसत् ॥ १०४ ॥  
            
     प्रतिबिम्बात्मकत्वादात्मनो विषयत्वं भोग्यता च, तद्विषयत्वाच्च बुद्धिबोधस्य   
भोक्तृत्वप्रसङ्गः । न चैतद्भवद्भिरभ्युपगन्तव्यमित्यसदेतत्  (पूर्वतनी ७८   
पृष्ठस्था द्वितीया टिप्पणी द्रष्टव्या) बुद्ध्यध्यवसितत्वात् पुरुषोऽपि चेत्यते इति ॥ १०४ ॥  
            
     अपि च   
            
     परिणामी पुमान् भोग्यः प्राप्तस्तद्गोचरो यदि ।  
     विपरीता च बुद्धिः स्याद् विरोधश्चापि दर्शने ॥ १०५ ॥  
            
     इत्थं बुद्धिविषयत्वेन भोग्यत्वाद् विषयवत् पुंसः परिणामितया बुद्धेश्च   
भोक्तृत्वान्नित्यत्वं प्रसज्यते भवतामिति दर्शनविरोधः । तस्माद्   
भोक्तृभोगान्यथाऽनुपपत्त्या पुरुषो बुद्ध्यनुपारूढ एव   
स्वसंवेदनसिद्धोऽभ्युपगन्तव्यः । कथं तर्हि  व्यक्ताव्यक्तज्ञसम्बुद्धिः (भो० का०   
६०) इत्यादिना प्राग् भोगप्रकरणे सिद्ध्यादिबुद्धिबोधप्रकाश्यः पुमानुक्तः ? न   
प्रकाश्यतया, किन्तु कारकत्वेनेत्यविरोधः । व्यक्त्याव्यक्तविषये हि बुद्धिबोधे   
तत्प्रकाशकतयाऽत्यन्तविविक्तः पुरुषः स्वयमवभासत् इत्युक्तम्  तदा द्रष्टुः   
स्वरूपेऽवस्थानम् (यो० सू० १। ३) इति ॥ १०५ ॥  
            
     अस्त्वेतत्, ईश्वरस्तु वेद्यत्वादादित्यादिवद् बुद्ध्युपारूढ एव वेद्यः । न,   
असम्भवात् । तथाहि   
            
     अन्तःकरणवृत्तिर्या बोधाख्या सा महेश्वरम् ।  
     न प्रकाशयितुं शक्ता पाशत्वान्निगडादिवत् ॥ १०६ ॥  
            
     पाशत्वं हि श्रेयोदूरप्रतिरोधकत्वं बुद्ध्यादीनामिति कथं वा   
शिवात्मकपरश्रेयः प्रकाशकत्वं स्यात् । पाशत्वे वा परिमितत्वं बुद्धेरिति कथं   
तत्र दिक्कालाद्यपरिमितस्य परमेश्वरस्य खङ्गादावभीशुमदादेरिव प्रतिबिम्ब उपपद्यते   
। तदेकदेशस्य तु तत्र प्रतिबिम्बो भ्रान्तिरेव, भगवतोऽनवयत्वेनैक-  
देशाभावादित्युक्तमस्माभिरन्यत्र बुद्धौ मितायां नेशस्य प्रतिबिम्बोऽमितत्वतः ।   
खड्गेऽभीशुमतो यद्वत् तदंशस्य त्वसौ भ्रमः ॥ इति ॥ १०६ ॥  
            
     किञ्च  
            
दाह्याभिभाव्यधर्माणः पाशास्तेऽतो न शूलिनः ।  
दाहाभिभवयोः कर्तुः प्रकाशायाभिवाञ्छिताः ॥ १०७ ॥  
काष्ठैर्दाह्यैर्न दाहस्य कर्ता वह्निः प्रकाश्यते ।  
नाभिभाव्याभिरुल्काभिर्दिनकृच्चाभिभावकः ॥ १०८ ॥  
            
     दाह्योऽभिभाव्यो वा काष्ठादिरग्न्यादेर्वा दाहाभिभव-कर्तुः   
प्रतिबिम्बग्रहणेन न प्रकाशको दृष्टः । बुद्धिश्च भगवतश्चेत्याऽभिभाव्या चेति   
तस्य सा न प्रकाशिका ॥ १०७-१०८ ॥  
            
     ननु दर्पणादिभिर्दाह्यैरनैकान्तिकता ? अत्र भवतो मूलयुक्तेस्तत्र न दोषः ।   
किञ्चागमविरोधश्चात्र पक्षे । तथाहि   
            
     विशुद्धेनात्मतत्त्वेन चैतन्याख्येन सूत्रकृत् ।  
     शिवशक्तिकले शुद्धे शिवो ध्येय इति ब्रुवन् ॥ १०९ ॥  
            
     पाशागम्यो महेशान इति ख्यापयति स्म नः ।  
            
     दीक्षितैर्ज्ञानशक्त्यैव निर्मलया शिवशक्त्या दीपितया शिवो ध्येय इति   
रौरवसूत्रकारोऽब्रवीत् । न बुद्धेर्ध्यातव्यो भगवानित्याह- (तत्स्थो लीनः, सर्वाञ्जन,   
आत्मतत्त्वमिति पङ्क्तिक्रमस्तत्र दृश्यते ।) सर्वाञ्जनविनिर्मुक्तं शिवशक्तिकलोत्थितम् ।   
आत्मतत्त्वमिदं शुद्धं साधकानां प्रकीर्तितम् । ततस्थो लीनस्वतत्त्वेन तां कलां   
चिन्तयेद् बुधः (रौ० सू० ४ । ४२-४३) इति ॥ १०९ ॥  
            
     तदेवम्   
            
     न ध्येयो नापि च ज्ञेयस्तस्मादीशोऽणुबन्धनैः ॥ ११० ॥  
            
     तस्माद् बुद्ध्यादिभिर्न ज्ञातुं नापि तदैकनिष्ठतया ध्यातुं शिवो दीक्षितैः   
शक्यते ॥ ११० ॥  
            
     कथं तर्हि शिवो ज्ञायत इत्युच्यते   
            
शिवार्कशक्तिदीधित्या समर्थीकृतचिद्दृशा ।  
शिवं शक्त्यादिभिः सार्धं पश्यत्यात्मा गतावृतिः ॥ १११ ॥  
            
     यथाऽर्कोपकृतेन चक्षुषा लोकोऽर्कं पश्यति, एवं   
परमेश्वरानुग्रहान्निवृत्तावरणयोपचितसामर्थ्यया च ज्ञानशक्त्यैव   
तदनुगृहीतैर्भक्तैस्तत्त्वज्ञाननिष्ठैः परमेश्वरो दृश्यते । किं घटादिवत् कर्मतया ?   
न, द्रष्टृद्रष्टव्ययोर्द्वयोरपि व्यापकत्वेन तथा दर्शनासम्भवात् ॥ १११ ॥   
  
     इत्थम्   
            
     पाशानाप्ये शिवे शब्दाद् योगसाधनचेष्टितात् ।  
     सकलाणोः शिवज्ञानं दृश्यते तत्कथं भवेत् ॥ ११२ ॥  
            
     पाशागम्यत्वे भवतः कथं शास्त्रात् प्रतिपत्तिर्दीक्षितात्मनां   
शब्दस्याकाशवायुहेतुत्वेन पाशत्वात् कथं ततस्तत्प्रतिपत्तिः ॥ ११२ ॥  
            
     अत्रोच्यते   
            
     मन्त्रतन्त्रात्मके शब्दे शिवो व्यक्तः कलासु च ।  
     समर्थयति चिच्चक्षुर्नातः किञ्चिद् विरुध्यते ॥ ११३ ॥  
            
     सर्वत्र सर्वदाऽधिष्ठानाद् भगवान् सर्वैः सहित एवेति यथा क्वचिल्लिङ्गे   
मण्डले आचार्यादौ चानुग्राहकत्वेन विशेषसन्निधानादभिव्यक्त उच्यते । अत एव   
पूजानमस्कारादयस्तत्र क्रियमाणाः कर्तॄणां फलहेतवो भवन्ति नान्यत्र । तद्वत्   
स्थूलेऽपि पाशरूपे मन्त्रतन्त्रशब्दे तत्कलासु नादबिन्द्वाद्यासु   
भगवानभिव्यक्तश्चैतन्यं समर्थयन् स्वात्मानं पुंसां दर्शयतीत्यपूर्वमिदं   
मन्त्राणामभिधायकत्वं घटाद्यभिधायकेभ्य इत्युक्तमस्माभिर्मन्त्रवार्त्तिकटीकायाम्   
॥ ११३ ॥  
            
     तथाहि   
            
     व्यक्तः शिवोऽणुबन्धेषु बन्धकार्यविलक्षणात् ।  
     गम्यते कार्यतः ख्याताद् व्यक्तो देहे ग्रहो यथा ॥ ११४ ॥  
            
     यथाहि मनुष्याणां केषाञ्चिच्छरीरं देवताऽधिष्ठितमविसंवादि   
त्रिकालवस्तूपदेशाज्ज्ञायते, तथैव मन्त्रशब्दोच्चारणात् तल्लिप्यक्षरविन्यासाच्च   
शब्दमात्रासम्भविनो वश्यादेर्विलक्षणस्य कार्यस्य दर्शनात् तत्रभवानभिव्यक्तः   
प्रतिमादाविव गम्यते ॥ ११४ ॥  
            
     अत्र-  
            
     अणुबन्धेषु सर्वेषु स्वपरात्मप्रकाशकः ।  
     भवः प्रकाशशून्येषु व्यज्यते कथमुच्यते ॥ ११५ ॥  
            
     न जडे चिद्रूपस्याभिव्यक्तिरुपपद्यत इत्यर्थः ॥ ११५ ॥  
            
     नैष दोषः   
            
     दीपस्तैलादिके दाह्ये दाहको व्यज्यते यथा ।  
     स्वपरात्मप्रकाशोऽयं निष्प्रकाशेषु चिद्वताम् ॥ ११६ ॥  
            
     दीपस्योपलक्षणत्वाद् यथा जडेऽपि मनुष्यादिशरीरे स्वपरात्मप्रकाशको   
व्यापकश्चात्मा चिद्वतामप्येषां मनुष्यादीनामुपकाराय कर्मानुरूपमभिव्यज्यते,   
तथैव परमेश्वरः प्रतिमादिषु चित्रादिषु मन्त्रशब्देषु च पशूपकाराय   
विशेषसन्निधानोऽभिव्यज्यत इत्यदोषः ॥ ११६ ॥  
            
     दीक्षितानामित्थं ज्ञानादस्य पाशस्य नाशः, कदा शिवतुल्यत्वमित्युच्यते   
            
     प्राप्नुतः शिवतुल्यत्वं तन्वन्ते गुरुदीक्षितौ ।  
            
     अनारब्धकार्याणामेव कर्मणां दीक्षया क्षयः, नारब्धकार्याणाम् ।   
यच्छ्रूयते  दीक्षिताः परमं शान्तं प्रविशन्ति तनुक्षये इति । तेषां तु   
सद्योनिर्वाणदीक्षयैव क्षयः, न भोगात् ॥  
            
     तथैव   
            
बोगान्ते साधकः सिद्धिं तथैव प्राप्नुयाद् ध्रुवम् ॥ ११७ ॥  
            
     यच्छ्रूयते  भुक्त्वा भोगान् सुचिरममरस्त्रीनिकायैरुपेताः स्रस्तोत्कण्ठाः   
शिवपदपरैश्वर्यभाजो भवन्ति इति ॥ ११७ ॥  
     उक्तः ससाधनो मोक्ष इति । अधुना त्वेतन्निर्णये परमुक्तिनिरासः । तत्र   
महाव्रतः   
            
     सिद्धानां शिवतुल्यत्वे कारणानेकता भवेत् ।  
            
     तेषामतुल्यबुद्धित्वात् कार्यं नोत्पत्तुमर्हति ॥ ११८ ॥  
            
     मुक्तानामपीश्वरवत् सर्वकर्तृत्वे नवमिदमस्तु पुराणमस्त्विति विभिन्नमतित्वात्   
सर्वकार्यानुत्पादप्रसङ्ग इति मुक्तानां सर्वज्ञतैव, सर्वकर्तृता च   
परमेश्वरस्यैवेत्यभ्युपगन्तव्यमिति ॥ ११८ ॥  
            
     नैष दोषः   
            
     रागद्वेषादियुक्तत्वादतुल्यज्ञानता नृणाम् ।  
     तेषामतुल्यबुद्धित्वात् कामभेदो न दुर्लभः ॥ ११९ ॥  
            
     युक्त एव पशूनां रागादियोगेन पक्षग्रहादभिप्रायभेदः, सिद्धास्तु   
            
     रागादिदोषनिर्मुक्ताः सर्वगोचरबुद्धयः ।  
     सिद्धास्तेऽतो न कामैस्तु भेदवद्भिः समन्विताः ॥ १२० ॥  
     अविभिन्नाधिकारास्ते शिवेनोक्तास्तु सूरिभिः ।  
     तेनेह सर्वकार्याणामुत्पत्तिर्न विरुध्यते ॥ १२१ ॥  
            
     यतस्ते सिद्धत्वादेव रागादिरहिता यथावत् सर्वविषयज्ञातारः शिवेन   
सहाऽविभिन्नाधिकाराः सर्वकर्तृत्वाच्च, ततस्तेषां   
पक्षग्रहासम्भवान्नाभिप्रायभेद इति न कार्यानुत्पाददोषप्रसङ्गोऽत्र ॥ १२१ ॥  
            
     महाव्रतपक्षे त्वमुक्तिरेव, यतः   
            
     असर्वकर्तृभावेन सर्वज्ञो मुक्त इत्यसत् ।  
     न्यूनत्वान्न च सार्वज्ञमकर्तृत्वात् पशुर्यथा ॥ १२२ ॥  
            
     परा परिपूर्णता हि मुक्तिः । असर्वज्ञभावश्च प्राप्तः । सर्वकर्तृत्वाभावात्   
पशुवद् भवेन्मुक्त इति ॥ १२२ ॥  
            
     चिद्व्यक्त्या सर्वकर्तृत्वं सिद्धानामीश्वरो यथा ।  
     अन्यथा कर्तृता न स्यादीश्वरस्याऽपि सिद्धवत् ॥ १२३ ॥  
            
     चिद्व्यक्त्या सर्वकर्तृत्वमस्त्येव । तथा सिद्धानां सर्वकर्तृत्वं यथा सिद्ध्यति,   
ईश्वरोऽपि सर्वज्ञत्वादस्य सर्वकर्तृताऽन्यथा न स्यादिति विश्वानुत्पादप्रसङ्गः ॥ १२३ ॥  
            
     अपि च   
            
     न कर्तृशक्तेश्चिद्व्यक्तिरेकनाशे सयुक्तिका ।  
            
     सा शक्तिरेकैव ज्ञानक्रियेत्युक्तं प्राक् । न च तस्याश्चिदंशेन व्यक्तिः   
क्रियांशेनाव्यक्तिर्युज्यते, निरंशत्वात् । न च विद्येश्वरशक्तिव्यक्तिभिर्व्यभिचारः, सर्वदा   
तासां व्यक्त्यभावात् ॥  
            
     अथ साङ्ख्यवत् पुरुषाणां कर्तृत्वं प्रागपि नास्तीत्युच्यते, तदप्ययुक्तम्   
            
     कर्तृत्वस्य न चाभावः साधितत्वात् ततस्त्वसौ ॥ १२४ ॥  
     सर्वज्ञानक्रियाहीनो निष्कलः केवली पशुः ।  
            
     कर्तृत्वं प्राग् भोगप्रकरणे साधितमिति   
तदनभिव्यक्तावेकत्वाच्छक्तेर्ज्ञत्वस्याप्यनभिव्यक्तिरिति सर्वज्ञानक्रियावैकल्येन पशुरेव   
भवेन्मुक्त इति ॥ १२४ ॥  
            
     अत्र पुनः परः   
            
     व्यज्यते कर्तृता सिद्धे सर्वत्र ज्ञानवन्न च ॥ १२५ ॥  
     अस्तीशः सर्वकर्तेति सञ्चिन्त्य करणीयकृत् ।  
            
     सिद्धे यत्कर्तृत्वं तन्न ज्ञानवत् सर्वत्र सर्वकर्ताऽस्तीति किमधिकं मया   
कर्तव्यमिति सञ्चिन्त्य सिद्धो न करणीयं करोतीति ॥ १२५ ॥  
            
     यद्येवम्   
            
     सिद्धे व्यक्ता पशौ नेति विशेषः कस्तयोर्यदि ॥ १२६ ॥  
     सर्वकार्याणि नो कुर्यात् सिद्धस्था सर्वकर्तृता ।  
            
     यदि व्यक्तमपि सिद्धस्य कर्तृत्वं न कार्यकरम्, तर्ह्यव्यक्तात् पशुकर्तृत्वात् तस्य   
को विशेषः ॥ १२६ ॥  
            
     तथाहि   
            
     प्रवृत्तिः सर्वनिष्पत्तौ व्यक्तिर्नान्या तु तद्गता ॥ १२७ ॥  
     ज्ञानं सर्वप्रकाशाय प्रवृत्तं व्यक्तमुच्यते ।  
            
     इयमेव त्वस्य कर्तृत्वस्य पशुविलक्षणा व्यक्तिः, या ज्ञानवत् तस्य सर्वप्रवृत्तिः ॥   
१२७ ॥  
            
     तदेवम्   
            
     सर्वकृत्यप्रवृत्तौ वा नासावस्तीति वर्ण्यताम् ॥ १२८ ॥  
     गृह्यतां दृङ्निरोधो वा दोषो वा पूर्वमोक्षगः ।  
            
     व्यक्ता चेत् सिद्धस्य क्रियाशक्तिः सर्वकार्यक्षमैवाभ्युपगन्-तव्या । अथ   
व्यक्ताऽपि कार्यं न करोति, यद्येवं प्रतिबिम्बगर्भाणु-शक्तिवन्नास्त्येव सा तस्येति   
वाच्यम् । अथाव्यक्ता विद्यत इत्युच्यते, तर्ह्येकत्वाज्ज्ञानक्रिययोः शक्त्योर्दृङ्निरोधो   
ज्ञानस्याऽनभि-व्यक्तिर्मोक्षो वाच्यः । अथाव्यक्तयापि तया ज्ञानशक्तिर्व्यक्तेष्यते,   
यद्येवमविद्यमानपूर्वो मोक्षो यस्य परमशिवस्य तस्मिन्   
सर्वज्ञत्वान्मुक्तवदकर्तृत्वदोषः प्रोक्तोऽभ्युपगन्तव्य इति पक्षाणां चतुष्टयादस्माद्   
भवद्भिरेको ग्राह्यः । न च प्रथमपक्षस्यात्र कश्चिद् दोष इति शिवसमत्वं   
सर्वज्ञत्वसर्वकर्तृत्वलक्षणतैव मुक्तिरभ्युपगन्तव्या ॥ ११८ ॥  
            
     पाशुपतास्तु मुक्तावीश्वरगुणानां सङ्क्रान्तितः सिद्धानां   
शिवसमतामाचक्षीरन्, तदयुक्तम्   
            
     विमोक्षे गुणसङ्क्रान्तावीशोऽनीश्वरतां व्रजेत् ॥ १२९ ॥  
     गुणखण्डस्य सङ्क्रान्तौ गुणः सावयवो भवेत् ।  
            
     सिद्ध एवेश्वरगुणानां सङ्क्रान्ताविष्यमाणायामीश्वरः   
सर्वज्ञत्वादिगुणरहितः स्यात्, गुणानामनंशत्वादेकदेशेन गुणसङ्क्रान्त्यसम्भवात्   
॥ १२९ ॥  
            
     किञ्च   
            
     त्यक्त्वा स्वगुणिनं यान्ति न च गुण्यन्तरं गुणाः ॥ १३० ॥  
     गच्छतां च व्यवस्थेयं पदार्थानां विरुध्यते ।  
            
     यदि च स्वगुणित्यागेन गुण्यन्तरे गुणानां वृत्तिरिष्येत, तदा सर्वः सर्वगुणी   
स्यादिति दृष्टनियमानुपपत्तेर्मुक्तोऽमुक्तश्च मुक्तः प्रसज्यत इति   
गुणसङ्क्रान्त्यनुपपत्तेर्न तया शिवसमत्वमभ्युपगन्तव्यमिति ॥ १३० ॥  
            
     वेदान्तविदस्तु तल्लयात् तत्समत्वं मुक्तिं प्रतिपन्नाः, तदप्ययुक्तम्, यतः   
            
     प्रागुक्तदोषदुष्टात्मा परमात्मा यथा तथा ॥ १३१ ॥  
     सिद्धस्तल्लयसम्प्राप्तस्तदभिन्नो यतस्त्वसौ ।  
            
     उपादानकारणत्वात् परमात्मनोऽचेतनत्वादिदोषदुष्टत्वं यत् प्राक् प्रतिपादितं   
तत्सिद्धस्याऽपि तदभेदात् प्रसज्यत इत्यद्वैतमेव मोक्षो भवताम् ॥ १३१ ॥  
            
     अपि च   
            
     एकत्वदर्शनं मुक्तेः साधनं स्वात्मबाधितम् ॥ १३२ ॥  
     मोच्यमोचनकर्तृणां नाभेदे सा यतो भवेत् ।  
            
     एकमेवाद्वितीयं ब्रह्मैव सत्यम्, ततस्तज्ज्ञानमेव मुक्तेः   
साधनमितीदमुच्यमानं माता मे वन्ध्येतिवत् स्वोक्त्यैव बाधितम् । यत एकत्वे सति न   
साध्यसाधनभावः, साध्यसाधनभावे वाऽनेकत्वमिति ॥ १३२ ॥  
            
     किञ्च   
            
     भेदे सति प्रमाणानां प्रवृत्तिर्नान्यथा मता ॥ १३३ ॥  
     कॢप्तः किमिति विद्वद्भिरभेदो निष्प्रमाणकः ।  
            
     ब्रह्मैव सत्यमिति येन प्रमाणेन सिद्धं भवताम्, तद् यद्यसत्यमेव, कथं   
तस्मात् स्वप्नदृष्टादिवत् सत्यब्रह्मसिद्धिः । अथ सत्यम्, तर्हि   
प्रमाणप्रमातृप्रमेयप्रमितिसत्यत्वादद्वैत-मसत्यमिति कथं तत्प्राप्तिरपि मोक्षः ॥ १३३   
॥  
            
     साङ्ख्यास्तु   
            
     मुक्त्वा योगफलं रम्यं भोगान् सांसारिकानपि ॥ १३४ ॥  
     आचैतन्यं कथं चान्ये कैवल्यं मोक्षमूचिरे ।  
            
     योगः सादाशिवो देहः, तल्लक्षणं फलं सर्वज्ञतादिरूपं मोक्षं परित्यज्य   
संसारभोगांश्च नानाविधविषयसंवेदन-फलानणिमादिसाध्यांस्त्यक्त्वा   
कैवल्यलोभेन प्रकृतिवियोगादात्म-नाशसमं ज्ञत्वमेव स्वेषां मोक्षं कल्पितवन्तः ।   
न च तस्मिन् अपुरुषार्थभूते कस्यचित् प्रवृत्तिरुपपद्यते ॥ १३४ ॥  
            
     तथा हि   
            
     स्वचैतन्यविनाशाय सन्तः सन्तः कथं च ते ॥ १३५ ॥  
     विवेकदर्शनाभ्यासप्रयासं कुर्वतेऽन्वहम् ।  
            
     के हि पण्डिताः स्वात्मनो ज्ञाननाशाय प्रत्यहं   
ज्ञानयोगाभ्यासादिप्रयासं कुर्युः ॥ १३५ ॥  
            
     किञ्च   
            
     विवेको नाम वैधर्म्याद् गुणानां पुरुषस्य च ॥ १३६ ॥  
     तत्र यद्दर्शनं तत्तु विचारे नोपपद्यते ।  
            
     न च गुणपुरुषविषयं ज्ञानं विचारे क्रियमाणे साङ्ख्यानामुपपद्यते ॥   
१३६ ॥  
            
     तथाहि गुणा वा पुरुषविवेकं दर्शयन्ति स्वयमेव वा पुरुषः पश्यति ? तत्र   
            
     कर्तृप्रसवसङ्कीर्णधर्मका हि गुणा वयम् ॥ १३७ ॥  
     त्वं नेति पुरुषस्यार्थं बुद्धिस्था दर्शयन्ति ते ।  
            
     चिच्छक्तिरपरिणामिनी अप्रतिसङ्क्रमा दर्शितविषया शुद्धा चानन्ता चेति   
बुद्धिदर्शितविषयत्वेनैव पुरुषस्याभ्युपगमाद् बुद्ध्युपारूढैरेव गुणैर्वयं   
कर्तृत्वादिधर्मयुक्ताः परस्परं सङ्कीर्णाः, त्वं तु नेति तस्य विवेको दर्शनीयः ॥ १३७   
॥  
            
     किमतः ? अतश्च   
            
     तथा दर्शितदर्शित्वे मिथ्यादर्शी पुमान् भवेत् ॥ १३८ ॥  
     मिथ्यादर्शनसाध्यत्वं मोक्षस्येति सुदुर्घटम् ।  
            
     एवं बुद्ध्युपारूढगुणदर्शित्वे पुरुषस्य बुद्धेः   
परिमितत्वेनापरिमितगुणविषयत्वासम्भवात् । यदुक्तम्  कपिलब्रह्मणोऽप्यप्रत्यक्षा गुणा   
इत्येकदेशेन तैर्बुद्धावुपारोहणीयम् । एकदेशेन तत्त्वप्रतिपतीरप्रतिपत्तिः नीलगिरिरिति   
नीलोपाधौ हिमवति तत्प्रतिपत्तिर्मिथ्यैव । न च मिथ्याज्ञानान्मोक्षः, अयुक्तत्वात् ॥ १३८ ॥  
            
     कर्तृत्वादि गुणा ह्येते गुणा नाहमितीदृशी ॥ १३९ ॥  
     दर्शने पुरुषस्येष्टे हता दर्शितदर्शिता ।  
            
     बुद्धिप्रदर्शित एवार्थः पुरुषेण दृश्यत इत् भवद्भिर्यदुक्तं तत्साक्षात्   
स्वात्मविविक्तगुणद्रष्टृत्वे पुरुषस्य कल्प्यमाने व्याहतम् ॥ १३९ ॥  
     अथोच्यते  न साक्षात्पुरुषो गुणान् पश्यति, नापि ते बुद्ध्युपारोहेण तस्य   
स्वात्मानं दर्शयन्ति, प्रोक्तविरोधात् । अपि तु गुणपुरुषयोरन्यत्वमात्रं दर्शयन्ति ।   
तदपि न, यतः   
            
     अन्ये गुणाः पुमानन्य इति नो दर्शयन्ति ते ॥ १४० ॥  
     गुणेभ्यो न गुणा येन भिन्नाः सन्ति धियान्निधेः ।  
     न चाऽपि विषयस्तेषामणुरित्युदितं पुरा ॥ १४१ ॥  
            
     यदि हि न स्वात्मानं दर्शयन्ति, तर्हि गुणान्तराणामन्यत्वं दर्शयन्तीति   
प्राप्तम् । न च धियान्निधेर्बुद्धिनिधानाद् गुणलक्षणादन्ये गुणाः सम्भवन्ति । न   
चाप्यात्मा तेषां विषय इत्युक्तं प्राक्  परिणामी पुमान् भोग्यः प्राप्तस्तद्गोचरो यदि   
(श्लो० १०५), इति कथमविषये तदन्यत्वं दर्शयेयुः ॥ १४०-१४१ ॥  
            
     विवेकविषयं तस्माद् दर्शनं नोपपद्यते ।  
            
     इत्थं विवेकदर्शनानुपपत्तेः कुतः कैवल्यावाप्तिर्मोक्ष इति सर्वज्ञतादिरूपस्तव   
मोक्षोऽभ्युपगन्तव्यः ॥  
            
     शाक्तादिदृष्टीनां का वार्तेत्युच्यते   
            
     यथोक्तपशुपाशेषु साध्यसाधनवर्जनात् ॥ १४२ ॥  
     पाशात्मिकास्ततो हेया दृष्टयो वादिनां बुधैः ।  
            
     यतो यथोक्ते पशुविषये पाशविषये च प्रमाणतः सिद्धे यत् साध्यं   
मुक्तिस्तद्विच्छेददर्शनं च साधनम्, तन्न साधयन्त्यविषयत्वात् ।   
अतोऽन्यवादिदृष्टयोऽश्रेयःफलाः श्रेयोऽर्थिभिः परिहार्याः ॥ १४२ ॥  
            
     अत एव च   
            
     पशुपाशादिवैशिष्ट्यप्रकाशकमबाधितम् ॥ १४३ ॥  
     शैवं तदधिकार्थत्वाद् विदुषः कस्य न प्रियम् ।  
            
     नहि दर्शनान्तरैः पशुपाशाद्यदृष्टमेव, किन्तु यथाभूतं तथा विशिष्टं   
दृष्टमिति तद्वैशिष्ट्यप्रकाशकम् । अत एवागृहीतग्राहि प्रोक्तवत् प्रत्यक्षानुमानाभ्यां   
सुसंवादं शैवागमाख्यं प्रमाणं प्रत्यक्षादिवत् कस्य नाभिमतम् ॥ १४३ ॥  
            
     नान्वागमान्तराणामपि प्रमाणत्वात् तद्विरोधेऽस्य कथं प्रमाणतेति, अत्रोच्यते   
  
            
     पाशदृष्टिविरोधाय प्रवृत्तमपि मानताम् ॥ १४४ ।  
            
     न जहाति यतश्छेद्याः पाशास्तस्येह सर्वतः ।  
            
     नानेन दृष्ट्यन्तराण्यपोद्यन्ते, किन्तु दृष्ट्या नैतदेवमिति   
पाशात्मकतदर्थबाधकत्वेनैवास्योत्पत्तेस्तद्विरोधान्नेदं रजतं शुक्तिकैवेयमिति   
ज्ञानस्येव न प्रामाण्यं विहन्तुं क्षमम्, नापि दृष्ट्यन्तरैः सहास्य विरोधः यतः   
  
            
     न च स्वगोचरे तासां बाधते तत्प्रमाणताम् ॥ १४५ ॥  
            
     न च तच्छैवाख्यं प्रमाणं दृष्ट्यन्तराणामसत्यार्थ-त्वं प्रतिपादयति,   
येन तैः सहास्य विरोधः स्यात् । अपि तु प्रत्यक्षादीनामिवाल्पार्थदर्शित्वेऽपि यथास्वं   
प्राप्यप्रापकत्वेन प्रामाण्यमेवेति । एतच्चोक्तमस्माभिः सर्वागमप्रामाण्ये ॥ १४५ ॥  
            
     अपि च   
            
     तासु वर्णाश्रमाचारानभ्यनुज्ञातवच्च तत् ।  
            
     यदाहुः  इति (पूर्वतनी १२९ पृष्ठस्था तृतीया टिप्पणी द्रष्टव्या ।)   
वर्णाश्रमाचारान्मनसाऽपि न लङ्घयेत् ॥ यो यस्मिन्नाश्रमे तिष्ठन् दीक्षितः   
शिवशासने । स तस्मिन्नेव सन्तिष्ठन् शिवधर्मं च पालयेत् ॥ इति । अत एव   
युष्मद्दृष्ट्याऽप्यस्य न पाषण्डत्वम्, वेदाविरोधात् । वेदवित्परिग्रहश्च श्रूयते यतः   
। पुराणेतिहासादौ श्वेतोपमन्युप्रभृतीनां महर्षीणामत्रा-नुष्ठानम्, भारते च   
नरनारायणयोरश्चत्थाम्नश्च । आभ्यां लिङ्गेऽर्चितो देवस्त्वयार्चायां युगे युगे इति   
सुवर्णाक्षे च भगवतो परमेश्वराराधनात् सिद्धिः । अपि चान्यत् प्रियतमो लोके कृष्ण   
भविष्यति । त्वन्मुखे च जगत्सर्वं भविष्यति न संशयः ॥ इति रामायणे ।   
कार्तवोर्यादेः स्मृतिषु च प्रतिष्ठादिपूर्वो धर्मः  पक्वेष्टकाचितं सम्यग् यः करोति   
शिवालयम् इति । सूत्रे  तत्र मोक्षं विनिर्दिशेत् इति । दृश्यन्ते च   
पृथुकेश्वररामेश्वरादयः प्रतिष्ठा-पिताः । वेदेऽपि   
श्वेताश्वतरादिशाखास्वथर्वशिरःप्रभृतिषु च मन्त्रेषु शैवसम्प्रत्ययः । ततो न   
विगानम्, नापि विच्छिन्नमूलता, न च कैश्चिदेव परिग्रहः, येन   
युष्मद्दृष्ट्याऽप्यप्रामाण्यं स्यात् ॥  
            
     किञ्च   
            
     न चान्येन प्रमाणेन संरुद्धस्तस्य गोचरः ॥ १४६ ॥  
     श्रोत्रियैरप्यतो ग्राह्यं तत्फलाऽधिकसाधनम् ।  
            
     न च प्रत्यक्षेन वाऽनुमानेन वाऽस्य बाध इत्युक्तं प्राग् भोगप्रकरणे,   
येनाग्निना सिञ्चेदित्यादेरिवाप्रामाण्यं स्यादिति सर्वमविरुद्धम् ।   
परश्रेयोहेतुर्वेदविद्भिरन्यैश्च प्रमाणमेतद् ग्राह्यम् ॥ १४६ ॥  
            
     न च दृष्ट्यन्तरैरप्यस्य बाधः, यतः   
            
     न ताभिरभिभाष्याभिः सामान्याभिश्च बाध्यते ॥ १४७ ॥  
     ताभ्यो विलक्षणत्वात्तु तया चाविषयत्वतः ।  
            
     वेदादीनामपि रचना कर्तारं न व्यभिचरति । हिरण्यगर्भ-प्रभृतयः   
कर्तारोऽभियुक्तैः स्मर्यन्ते । गीतासु च  वेदान्तकृद् वेदविदेव चाहम् (१५ । १५) इति ।   
तेषां च परस्परविरुद्धार्थशास्त्रोप-देशादसर्वज्ञत्वम् । यदाहुः सुगतो (पूर्वतनी   
१३५ पृष्ठस्था टिप्पणी द्रष्टव्या ।) यदि सर्वज्ञः कपिलो नेति का प्रमा । अथोभावपि   
सर्वज्ञौ मतिभेदस्तयोः कथम् ॥ इति । असर्वज्ञसामान्यकर्तृप्रणीत-  
दृष्टयोऽप्यसर्वविषयाः सर्वज्ञप्रणीतशास्त्राभिभाव्यास्ताः कथं   
तदेवाभिभावकं सर्वज्ञप्रणीतत्वाद्वक्ष्यमाणवत्-सर्वान्यागमार्थपरिच्छेदकत्वेन   
ताभ्यो विलक्षणं विषयीकृतं च बाध्यते । यथा तेन विषयीकृतास्तथा न ताभिस्तदिति   
॥ १४७ ॥  
            
     यथा मेयफले तासां तदनूद्य प्रकाशते ॥ १४८ ॥  
     स्वप्रमेयफलारूढं वैशिष्ट्यं न तथा कृताः ।  
     तस्य मेयफलं चोक्त्वा स्वप्रमेयफलाश्रितम् ॥ १४९ ॥  
     वैशिष्ट्यमवभासन्ते तस्मात् तासां न गोचरः ।  
            
     यथाहि तच्छैवं तासां दृष्टीनां मेयफलविषयं वैशिष्ट्यं   
स्वप्रमेयफलारूढम्  बुद्धितत्त्वे स्थिता बौद्धा गुणेषु त्वार्हताः स्थिताः   
इत्याद्यनूद्य सर्वविषयत्वेन प्रकाशते, न तथा तत्फलविषयं ताभिः   
सर्वाभिर्गोचरीकर्तुमशक्यम् । अतः कथमविषये बाधकत्वं तासां स्यात् ॥ १४९ ॥  
            
     अत एव   
            
     अभ्यनुज्ञा विषेधो वा तेन तासु विनिश्चितम् ॥ १५० ॥  
     तत्तुल्यजातिदृग् व्याप्यो न शिवज्ञानगोचरः ।  
            
     यतोऽसर्वज्ञप्रणीतत्वेन दुर्बलत्वं तासाम्, ततः शैवागमा-विरोधेन   
स्वविषयानुष्ठानेऽभ्युपगम एव, इति (पूर्वतनी १२९ पृष्ठस्था तृतीया टिप्पणी   
द्रष्टव्या ।) वर्णाश्रमाचारान् मनसाऽपि न लङ्घयेत् इति तद्विरोधे तु निषेधः कुर्याद्   
ब्राह्मीं न वा कुर्याच्छैवीमेव नियोगतः इति ॥ १५० ॥  
     न तु ताभिरसर्वज्ञप्रणीताभिस्तुल्यजन्मज्ञानं तेन व्याप्यो भवति कदाचिदपि   
शैवज्ञानगोचरोऽर्थः । न च कार्यत्वादनित्यत्वमस्य । यतः   
            
     अनादिकालसंसिद्धं तद्गुणत्वेऽपि शाङ्करे ॥ १५१ ॥  
     तच्च सम्यक् परिच्छेदि शाङ्करं ज्ञानमीरितम् ।  
            
     शब्दार्थरूपो ह्यागमः । तत्र तन्त्ररूपस्येश्वरकृतत्वेऽपि तदर्थस्य   
परमेश्वरसमवेतस्य सम्यग् ज्ञानादेर्गुणस्य नित्यत्वान्नित्यत्वम् । अत एव तत्प्रमाणम्   
॥ १५१ ॥  
            
     अत एव   
            
     न चाविहतशक्तित्वात् पत्युर्बाधं तदश्नुते ॥ १५२ ॥  
     न तुल्यफलताऽप्यस्मात् कुतो निष्फलता भवेत् ।  
            
     न तन्निष्फलम्, नापि दृष्ट्यन्तरैः समानफलं बाध्यमान-फलं वा,   
किन्तूक्तमेव तत्प्रमाण्यं भगवतोऽप्रतिहतशक्तित्वेन सर्वोत्तमत्वात् ॥ १५२ ॥  
            
     अस्तु वा दृष्ट्यन्तरैः सह समानत्वम्, तथापि न पाक्षिकमुपादानम्, यतः   
            
     ग्राह्यं तुल्यफलत्वेऽपि विमुक्तिर्दीक्षयैव तत् ॥ १५३ ॥  
     सिद्धिदं तु यतः पुंसां साधनेन लघीयसा ।  
            
     को ह्यभिप्रेतसाधनं लघुतरं परित्यज्य क्लेशहेतावति-विस्तीर्णे प्रवर्तते ।   
तदुक्तम्  अत्रैव मधु विन्देत किमर्थं पर्वतं व्रजेत् । इष्टस्यार्थस्य सम्प्राप्तौ को   
विद्बान् यत्नमाचरेत् । इति ॥ १५३ ॥  
            
     किञ्च   
            
     सिद्धिर्व्यापारनिर्मुक्ता मुक्तिरप्यतिशायिनी ॥ १५४ ॥  
     यत्र तत्को न गृह्णाति साधनं श्रुतिभूषणम् ।  
            
     यस्मिन् शास्त्रे सर्वोत्कृष्टं फलं श्रूयते, तत्रान्यपरित्यागेन को न प्रवर्तत इति   
दृष्ट्यन्तरैस्तुल्यफलत्वेऽपि न विकल्पिता प्रवृत्तिरत्रेति ॥ १५४ ॥  
            
     ननु परमेश्वरप्रणीतं तदिति कुतस्तदुच्यते   
            
     शिवात् परम्परायातौ भोगमोक्षौ ससाधनौ ।  
     आत्रेयाय मुनीन्द्रेण रुरुणा सम्प्रकाशितौ ॥ १५५ ॥  
     मन्दबुद्धिप्रबोधाय करुणाविष्टधीः स्फुटम् ।  
     सद्योज्योतिस्तु सङ्क्षेपात् तावेतौ परिबद्धवान् ॥ १५६ ॥  
     यं चानुशासयामास भगवानीशसम्मतः ।  
     उग्रज्योतिर्गुरुः श्रीमान् सर्वविद्यासरित्पतिः ॥ १५७ ॥  
            
     इति मोक्षकारिका समाप्ता ॥  
            
गुर्वाम्नायतोऽविच्छिन्नस्मरणसन्ततेरेव पारमेश्वरत्वेनैतत् प्रतीयते   
सर्वश्रेयोहेतुरिति ॥ १५५  १५७ ॥  
            
इति मोक्षकारिकायां नारायणकण्ठसूनुना रचिता ।  
सङ्क्षेपाद् वृत्तिरियं शिष्यहिता भट्टरामकण्ठेन ॥  
       
इति श्रीनारायणकण्ठात्मजभट्टरामकण्ठकृत-  
मोक्षकारिकावृत्तिः समाप्ता ॥  
