+++
title = "रत्नत्रयपरीक्षा"
+++
  
  
  
रत्नत्रयपरीक्षा  
  
श्रीकण्ठसूरिप्रणीता  
  
अघोरशिवाचार्यकृतरत्नत्रयोल्लेखिन्या समेता  
  
	शिवं शिवकरं नत्वा सिद्धान्तार्थप्रकाशकम् ।  
	रत्नत्रयपरीक्षार्थः सङ्क्षेपेण प्रकाश्यते ॥  
	कैश्चिद् वेददृशाऽपरैः कुलधिया न्यायानुवृत्त्येतरै-  
	रन्यैश्च स्वमनीषया मलिनितं मोहेन रत्नत्रयम् ।  
	तस्मात् कर्णविभूषणाय विदुषां भूयोऽपि सद्व्याक्रिया-  
	शाणोल्लेखनसंस्कृतं तदधुना सोऽहं करोम्युज्ज्वलम् ॥  
  
	नमः शिवाय शक्त्यै च बिन्दवे शाश्वताय च ।  
	गुरवे च गणेशाय कार्तिकेयाय धीमते ॥ १ ॥  
  
	अत्र च पूर्वार्द्धेन प्रकरणप्रतिपाद्यं रत्नत्रयं प्रस्तावयन् प्रणमति ।   
उत्तरार्धेन सकलसंहितानामवतारकत्वेन गुरुं भगवन्तं श्रीकण्ठनाथं   
सर्वविघ्नापहं च गणपतिं सिद्धान्तशास्त्रश्रवणविशेषितज्ञानं च   
कार्तिकेयमस्यैवाविघ्नपरिसमाप्त्यर्थमभिवन्दते ॥ १ ॥  
  
	तदेव वस्तुत्रयं व्याख्येयतया प्रतिजानीते-  
  
	बिन्दुशक्तिशिवाख्यानि त्रीणि सिद्धान्तसागरात् ।  
	समुद्धृत्य सतां धर्तुं हृत्कण्ठश्रवणे सदा ॥ २ ॥  
  
	कर्णयोः श्रवणेन, कण्ठोपलक्षितवागिन्द्रिये पाठेन, हृद्यवधानेन सतां   
धर्तुं बिन्द्वादीनि रत्नानि सिद्धान्तसमुद्रादुद्धृत्य ॥ २ ॥  
  
	रत्नानि वाङ्मयैः सुत्रैर्निबध्यन्ते मया ततः ।  
	क्षन्तुमर्हन्ति तत्सन्तो नासूया परिचारके ॥ ३ ॥  
  
	वाङ्मयैः सूत्रैर्मया निबद्ध्यन्ते । लोके हि कर्णाद्यवयवेषु धारणार्थं   
रत्नानि सूत्रैर्बद्ध्यन्ते । तस्मात् सदाराधनप्रवृत्ते मय्यसूया न कर्तव्येति ॥ ३ ॥  
  
	एषां च बिन्द्वादीनां रत्नसाधर्म्याद् रत्नशब्दवाच्यत्वमित्याह-  
  
	रञ्जनात् सर्वतत्त्वेषु रागादेभ्योऽधिकारयोः ।  
	ईश्वराणां शिवानां च धारणीयतया धिया ॥ ४ ॥  
  
	पुंसामप्रतिघोदारमरीचिनिचयेन च ।  
	रत्नानीष्टविधानाच्च बिन्द्वाद्याः शिवशासने ॥ ५ ॥  
  
	रत्नानि यथा लोके राजन्ते महार्घतया प्रकाशन्ते, समीपवर्तिनां च   
रागमुत्पादयन्ति, पुरुषैश्चावयवैर्धार्यन्ते, दीप्तिमन्तीष्टविधायीनि च भवन्ति; यथा   
बिन्द्वादयः पदार्थाः सर्वेषु शक्त्यादिषु तत्त्वेषूपादानतयाऽधिष्ठातृत्वेन च   
प्रकाशन्ते, ईश्वराणामनन्तादीनां शिवानां च सदाशिवादिपदस्थानामात्मनामेभ्यो   
हेतुभूतेभ्यो यथास्वमधिकारयोरनुग्राह्यानुग्राहकत्वरूपयोः सदा रागो भवति,   
पुरुषाणां चैते धिया ध्येयतया धार्यन्ते, अप्रतिहतविलक्षणतेजसो   
भुक्तिमुक्त्याख्याभीष्टप्रदायिनश्च भवन्ति । तस्मादेतेऽपि शिवशास्त्रे रत्नानि, प्रोच्यन्त   
इत्यध्याहारः । अप्रतिहतविलक्षणतेजस्तया चैषामतिशयं दर्शितम् ॥ ४-५ ॥  
  
	रत्नत्रयं समाश्रित्य वर्तते तत्त्वसंहतिः ।  
	अध्वैतत्प्राप्तये षोढा कर्ण्यते परमेष्ठिना ॥ ६ ॥  
  
	तत्र शुद्धतत्त्वसंहतिर्बिन्दुमुपादानत्वेन, शिवं कर्तृतया, शक्तिं च   
तत्करणतया संश्रित्य वर्तते, उपादानादि विना कार्योत्पत्त्यसम्भवात् । अशुद्धायां च   
शिवशक्तो एव परम्परया कर्तृकरणे, बिन्दुश्च निवृत्त्यादिकलाद्वारेणाधार इति वक्ष्यामः   
। अत्र बुभुक्षूणां भौतिकदीक्षाभाजां साधकानां विचित्रभुवनभोगात्मना   
परिणतो बिन्दुः प्राप्यः, शिवस्तु शक्त्यविनाभूतो नैष्ठिकदीक्षाभाजां मुमुक्षूणाम् ।   
तत्प्राप्तये च कलादिषत्प्रकारोऽध्वा शिवेन शास्त्रेषु वर्ण्यते ॥ ६ ॥  
  
	एषां चाध्वत्वमुपरिष्टात् साधयिष्यति, इदानीमस्य दीक्षादावुपयोगं दर्शयति-  
  
	एतदेव मतं बीजं त्रयं दीक्षाप्रतिष्ठयोः ।  
  
	एतदपरिज्ञाने दीक्षाप्रतिष्ठयोरशक्यानुष्ठानत्वादिद-मेव तयोर्मूलमित्यर्थः ॥  
  
	एतदेव स्फुटीकरोति-  
  
	योगाश्च विविधाः कर्म नित्यनैमित्तिकं यथा ॥ ७ ॥  
	ज्ञानानि सिद्धयो मोक्षा अपि तस्यावबोधनात् ।  
	एतदेव परा काष्ठा मोक्षाख्याणोर्विचारतः ॥ ८ ॥  
  
	योगाः सालम्बनादयः । नित्यं पूजादि । नैमित्तिकं दीक्षादि । ज्ञानानि   
तद्विषयाणि पशुपाशपतिविषयाणि च । सिद्धयः अणिमाद्याः । मोक्षः शिवसाम्यं   
सदाशिवादिपदप्राप्तिश्च । यदुक्तं श्रीमन्मतङ्गे- मोक्षः सप्तप्रकारोऽयम्, (यो० ५।६७) इति   
। एतत्सर्वं तज्ज्ञानात् सिद्ध्यतीति । किञ्च, एतत्प्राप्तिरेवाणोः परा काष्ठा, परमोक्ष   
इत्यर्थः ॥ ७-८ ॥  
  
	ततश्च-  
  
	श्रोतव्यमेतदाप्तोक्त्या मन्तव्यं चोपपत्तिभिः ।  
	ध्येयं च योगमार्गेण शक्तिपातोदितात्मभिः ॥ ९ ॥  
  
	शक्तिनिपातान्मलपरिपाकाविनाभूतादुदितात्मभिरूर्ध्व-पदोन्मुखचेतोभिः । अनेन   
चैषामागमानुमानयोगिप्रत्यक्ष-सिद्धत्वं सूचयति ॥ ९ ॥  
  
	का पुनरत्राप्तोक्तिरत आह-  
  
	आप्तोक्तिरत्र सिद्धान्तः शिव एवाप्तिमान् यतः ।  
	न ताभ्यां सदृशः कश्चिच्छ्रेय आप्तिविधायकः ॥ १० ॥  
  
	सिद्धान्तशब्दः पङ्कजादिशब्दवद्योगरूढ्या शिवप्रणीतेषु कामिकादिषु   
दशाष्टादशसु तन्त्रेषु प्रसिद्धः । ततस्तान्येवाबाधितत्वात् प्रमाणानीति भावः । कुत   
इत्यत्राह- शिव एवाप्तिमान् यत इति । ननु कणादपतञ्जलिप्रभृतयोऽप्याप्ता एवेत्यत आह- न   
ताभ्यामिति । सत्यम्, तेऽपि स्वविषये वस्तुन्याप्ता एव, किन्त्वसर्वज्ञत्वात् तेषां तत्प्रणीतानि   
च शास्त्राणि तदविषयेषु बिन्द्वादिषु वस्तुषु न प्रमाणीभवितुमर्हन्ति, शिवस्तु   
निरतिशयसर्वार्थज्ञानक्रियत्वात् परमाप्तः, तत्प्रणीतानि च शास्त्राणि   
सार्वाऽन्यागमप्राप्यस्थानप्रदर्शनपूर्वकं तदनधिगतार्थगन्तृत्वादबाधितत्वाच्च   
प्रमाणान्येव । यदाहुः- अनधिगतार्थगन्तृ प्रमाणम् इति । ततस्तेन शिवेन तदागमेन   
च सदृशं न किञ्चिच्छ्रेयसः साधकमस्ति । ननु नित्यत्वादेवागमानां प्रामाण्यं   
नाप्तप्रणीततयेति मीमांसकाः, तदयुक्तम्, रचनायाः कर्तारं विना   
घटादिवदुत्पत्त्यदर्शनात् । इत्यादि विस्तरेण साधितमस्माभिर्मृगेन्द्रवृत्तिदीपिकायामिति तत   
एवावधार्यम् ॥ १० ॥  
	यद्येवं वामादयोऽपि शैवत्वेन प्रसिद्धाः शिवकृता एव, तन्न,   
परस्परविरुद्धार्थाभिधायित्वेन तेषां शिवाकृतत्वात् । यदाहुः- (पूर्वतनी १३५   
पृष्ठस्था प्रथमा टिप्पणी द्रष्टव्या ।) सुगतो यदि सर्वज्ञः कपिलो नेति का प्रमा ।   
अथोभावपि सर्वज्ञौ मतिभेदः कथं तयोः ॥ इति । प्रसिद्धिस्तु तेषां   
शिवाधिष्ठितात्मान्तरप्रणीतत्वेनेत्यविरोधः । एतदेवाह-  
  
	सिद्धान्त एव सिद्धान्तः पूर्वपक्षास्ततः परे ।  
	आप्तस्तु शिव एवैकः शिवान्ये त्वशिवा मताः ॥ ११ ॥  
  
	शिवत्वं चात्र सर्वज्ञत्वसर्वकर्तृत्वमभिप्रेतम् ॥ ११ ॥  
  
	ततश्च-  
  
	सिद्धान्तः सेव्यते सद्भिः शक्तिपातपवित्रितैः ।  
	कामकारितयाऽन्यैस्तु निन्द्यते पशुशास्त्रवत् ॥ १२ ॥  
  
	एतदेव शक्तिपातचिह्नत्वेनोक्तं श्रीमन्मृगेन्द्रे- येषां शरीरिणां शक्तिः   
पतत्यविनिवृत्तये ।  
  
	विनिवृत्तये । तेषां तल्लिङ्गमौत्सुक्यं मुक्तौ द्वेषो भवस्थितौ ॥ भक्तिश्च   
शिवभक्तेषु श्रद्धा तच्छासके विधौ । (वि० ५।४-५) इति । ततश्च शक्तिपातानन्तरभाविन्या   
दीक्षया पवित्रितैः शोधितैः सिद्धान्तः सेव्यते । यदुक्तं श्रीमत्किरणे- तीव्रशक्तिनिपातेन   
गुरुणा दीक्षितो यदा । सर्वज्ञः स शिवो यद्वत् (वि० १।२१) इति ॥ १२ ॥  
  
	अस्य च पशुजननिन्दया न प्रामाण्यव्याहतिरस्तीति दृष्टान्तेनाह-  
  
	नहि कस्तूरिकामोदः पुरुषैः प्रतिहन्यते ।  
	हेतुभिः साध्यते किन्तु धन्यैराघ्रायते सदा ॥ १३ ॥  
  
	तदीयदीक्षाद्युपयोगितया शिवादिपरिज्ञानं भोगमोक्षार्थिभिः कार्यम् । तज्ज्ञानं   
च सिद्धान्ताभ्यासेन, तदभ्यासश्च शक्तिपाताविनाभाविन्या दीक्षया सिद्ध्यतीत्युक्तम् ॥   
१३ ॥  
	अत्र केचिदाहुः- मिमनेनासत्यभूतेन शिवादिवस्तुकथनेन   
तत्परिज्ञानसाधनकथनेन वा, सर्वं खल्विदं ब्रह्म (छा० उ० ३।१४।१), एको वशी   
सर्वभूतान्तरात्मा (कठो० ५।१२) इत्यादिश्रुतिभिः परमात्मैव चिदाकारः सत्यभूतः । स   
एव शिवादिशब्दवाच्यो नान्यत्किञ्चिदस्ति । ततः परमानन्दस्वरूपस्य तस्य   
यथावदवबोध एव मोक्षहेतुरिति । तान् प्रत्याह-  
  
	वेदान्तैश्च कुलाम्नायैस्तथान्यैः प्रतिपाद्यते ।  
	आनन्दविप्रलब्धानामानन्दोपहिता चितिः ॥ १४ ॥  
  
	यदेतद्वेदान्तादिशास्त्रैरन्यैश्च शाक्तादिभिश्चितिश्चैतन्यात्-मकमेव वस्तु   
पारमार्थिकम्, तस्याश्चितेरानन्दोपहितायाः परमानन्दस्वरूपाया अवबोध एव   
मोक्षहेतुरिति प्रतिपाद्यते; तदानन्दविप्रलब्धानाम् आनन्दं ब्रह्म (बृ० उ० ३।९।३४) इति   
श्रुतिगतस्यानन्दशब्दस्य परिपूर्णतार्थस्य सुखार्थताभ्रान्त्या   
विप्रलब्धानामपरिणतमलानामेव शोभते, नान्येषामस्मदा-दीनां शिवानुगृहीतानामिति   
भावः । तथा ह्यात्मैकत्वं तावत् साधयितुमशक्यम्, अनेकत्वप्रतिपादकानां   
श्रुतीनां सम्भवात्, एकत्वश्रुतीनामन्यपरत्वादनेकत्वज्ञापकस्य दृश्यमानस्य   
जननमरणादिप्रतिनियमस्यानपह्नवनीयत्वाच्च । तेषां चात्मनामस्वातन्त्र्यस्य दर्शनाद्   
बद्धत्वे सति तेषां भोगमोक्षकर्ता शिवः, तदुपादानादयश्चागमेनानुमानेन सिद्धा   
इत्यादिविस्तरेणास्माभिर्मृगेन्द्रवृत्तिदीपिकायां दर्शितम्, साधितं च   
रामकण्ठादिभिर्मतङ्गवृत्त्यादाविति ततोऽवधार्यम् । ग्रन्थविस्तरभयान्नात्र प्रपञ्च्यते   
॥ १४ ॥  
  
	अत एवात्मविषयं विज्ञानमपि तत्तच्छास्त्रप्रसक्तानां यथावन्न   
सम्भवतीत्याह-  
  
	चिन्महोदधिगाम्भीर्यमवसीयेत सूरिभिः ।  
	अवगाह्य परानन्दलहरी यदि नोत्क्षिपेत् ॥ १५ ॥  
  
	यदि हि प्रोक्तवत्परमानन्दभ्रान्तिकल्लोलस्तान्नोत्क्षिपति, ततो   
विद्वद्भिश्चिन्महोदधेरात्मवर्गसमुद्रस्य गाम्भीर्यं सर्वज्ञत्वसर्वकर्तृत्वात्मस्वरूपं   
नित्यत्वव्यापकत्वानेकत्वादि  
  
चावगाह्य प्रमाणैर्विषयीकृत्यावसीयेत, नान्यथा । तत्तच्छास्त्रकर्तृणामसर्वज्ञत्वात्   
तद्वचनादेतन्न सम्भवतीत्यर्थः ॥ १५ ॥  
  
	कुतः पुनरेतज्ज्ञायते ? अत आह-  
  
	तदत्र कथितं सर्वस्रोतसां ज्यायसि प्रभोः ।  
	उदक्षेणोर्ध्ववक्त्रेण ततस्तदवधारयेत् ॥ १६ ॥  
  
	तच्चात्मस्वरूपं वामादिसमस्तशास्त्रस्रोतसां मध्यादुत्कृष्टे सिद्धान्ताख्ये   
स्रोतसि कथितमिति तत एवावधार्यम् । शिवकृतत्वेन ज्यायस्त्वमेवास्य साधयति-   
प्रभोरुदक्षेणोर्ध्ववक्त्रेणेति । कथितमिति । वक्त्रशब्देन वचनत्राणरूपा शक्तिरुच्यते,   
परमार्थतः शिवस्य देहाभावात् । अतश्चोदक्षेणोदङ्मुखेनानुग्रहप्रवृत्तेनोर्ध्वस्थितेन   
च शक्त्यात्मना वक्त्रेण । बिन्दुशक्तेर्नादादिक्रमेणोत्पादिते शास्त्रे प्रकाशितमित्यर्थः ।   
नन्वशरीरस्य शास्त्रोपदेशानुपपत्तिः ? तन्न, जगत्सृष्ट्यादिवत् सङ्कल्पमात्रेण   
विद्येश्वरादीनां शास्त्रावबोधकत्वात् ॥ १६ ॥  
  
	किञ्च-  
  
	हेतूनपि परीक्षायै लक्षयेत् तस्य शास्त्रतः ।  
	नह्यत्र शेमुषी शुद्धा विपुलापि प्रगल्भते ॥ १७ ॥  
  
	तस्यात्मस्वरूपस्य परीक्षणमपि सिद्धान्तोक्तैरेव हेतुभिः कार्यमिति भावः ॥ १७ ॥  
  
	इत्थं प्रसङ्गादात्मस्वरूपस्य सिद्धान्तैकगम्यत्वं प्रसाध्य प्रकृतानां   
शिवादिरत्नानां श्रवणमनननिदिध्यासनानि सिद्धान्तादेवेति प्रागुक्तं प्रपञ्चयति-  
  
	अलौकिकानि सूक्ष्माणि गोपितानि शिवेन च ।  
	त्रीणि रत्नानि को वेत्ति सिद्धान्तेत विना स्वयम् ॥ १८ ॥  
	हेतूनपि कुतर्कान्धतमसारीन् मनीषया ।  
	तद्वद् योगं च को वेत्ति सबीजाबीजलक्षणम् ॥ १९ ॥  
  
	तत्र सबीजयोगः सदाशिवाद्याकारः सकलविषयः, निर्बीजस्तु निष्कलविषयः ।   
अनेनैषामागमानुमानयोगिप्रत्यक्षगम्यत्वमपि दर्शयति ॥ १८-१९ ॥  
  
	अपि च-  
  
	सिद्धान्तः सेवितः सद्भिरपि कानान् प्रयच्छति ।  
	सर्वान् साधकचित्तस्थानाप्तश्चिन्तामणिर्यथा ॥ २० ॥  
  
	सिद्धान्तादेव साधकानां तत्तत्सिद्धसाधनज्ञानं तदनुष्ठानात्   
फलावाप्तिश्चेत्यर्थः ॥ २० ॥  
  
	इत्थं सिद्धान्तज्ञानफलं प्रदर्श्य तदभिधेयार्थ-प्रकाशकत्वादस्यापि   
प्रकरणस्य तदेव प्रयोजनमिति सूचयन् अभिधेयपरीक्षां प्रतिजानीते-  
  
	तमासेव्य मयाप्येषा बिन्दुशक्तिशिवाश्रया ।  
	परीक्षा क्रियते तत्र बिन्दुरादौ निरूप्यते ॥ २१ ॥  
  
	तत्र बिन्दुसिद्धिमाह-  
  
	जायतेऽध्वा यतः शुद्धो वर्तते यत्र लीयते ।  
	स बिन्दुः परनादाख्यः नादबिन्द्वर्णकारणम् ॥ २२ ॥  
  
	वक्ष्यमाणवद्विचित्रभुवनादिरूपत्वेन शुद्धाध्वनः कार्यत्वात् तदुपादानं   
बिन्दुः सिद्ध्यति । किञ्च, शब्दोपादानतयापि तस्य सिद्धिरित्याह- नादविन्द्वर्णकारणमिति ।   
तत्र नादो नामाभिधेयबुद्धिहेतुर्बिन्दोः प्रथमप्रसररूपः सूक्ष्मो नादश्चिन्तया   
रहितत्वेन श्रीमत्कालोत्तराद्युक्तः । बिन्दुश्च तत्कार्यं मयूराण्डरसबिन्दुवदव्यपदेश्यः   
परामर्शज्ञानरूपोऽक्षर-बिन्दुस्तत्रैव सूक्ष्मत्वेनोक्तः । अर्णश्च वर्णं   
आकाशवायुप्र-भवः श्रोत्रग्राह्यः स्थूलशब्दः । तदुक्तं तत्र- स्थूलं शब्द इति   
प्रोक्तं सूक्ष्मं चिन्तामयं भवेत् । चिन्तया रहितं यत्तु तत्परं परिकीर्तितम् ॥ (१।८) ॥   
२२ ॥  
  
	तत्र शुद्धाध्वनो भुवनाद्याधारत्वं दर्शयितुमाह-  
  
	उत्तीर्णमायाम्बुधयो भग्नकर्ममहार्गलाः ।  
	अप्राप्तशिवधामानस्त्रिधा विज्ञानकेवलाः ॥ २३ ॥  
  
	त्रिविधा हि पश्वात्मानः- तत्र मलकर्ममायायुक्ताः सकलाः,   
प्रलयाद्युपसंहृतकलादयो मलकर्मयुक्ताः प्रलयाकलाः, विज्ञानादिभ्यः कर्मणोऽपि   
क्षयान्मलमात्रयुक्ता विज्ञानकलाः । ते पुनः मलपरिपाकतारतम्यात् शिवप्रसादेन   
भग्नकर्ममलाख्य-महारोधाः किञ्चिदवशेषिताधिकारमलत्वादसम्प्राप्तशिव-  
साम्यास्त्रिविधा एव विज्ञानकेवलिनो भवन्ति ॥ २३ ॥  
  
	के ते भेदा इत्याह-  
  
	विद्याविद्याधिपतयः पशुपूर्वाः सदाशिवाः ।  
	तत्र विद्याभुजः पूर्वे मन्त्रा विद्याश्च नामतः ॥ २४ ॥  
  
	तत्र प्रथमे विद्यातत्त्वनिवासिन इत्याह- तत्र विद्याभुज इति ॥ २४ ॥  
  
	विद्येश्वरनियोज्यास्ते सङ्ख्यया सप्तकोटयः ।  
	तेषां पुराणि विद्यायां वामादीनि यथोत्तरम् ॥ २५ ॥  
  
	विद्येश्वरनियोज्यत्वं चैषामनुग्रहकरणत्वात्, विद्येश्वराणां च   
पञ्चविधकृत्याधिकारित्वात् ॥ २५ ॥  
  
	स्फीतानि नव जातानि तनुभोगेन्द्रियादिभिः ।  
  
	एतानि भुवनान्युत्तरोत्तरं विशिष्टभोगादिमन्तीत्यर्थः ॥  
  
	अथैतेभ्यो विशिष्टा विद्येशा इत्याह-  
  
	मध्याः प्रशान्तकलुषा विद्येशाः शिवतेजसः ॥ २६ ॥  
	अधिकारमलोपेतास्तत्त्वमैशं समाश्रिताः ।  
	शिवार्ककरसम्पर्कविकासात्मीयशक्तयः ॥ २७ ॥  
  
	प्रशान्तमलत्वमधिकारमलयोगित्वं शिवानुगृहीतत्वं च मन्त्राणामपि   
समानमेव । शिवतेजसः पञ्चविधकृत्यकारिणः । यदुक्तं श्रीमद्रौरवे-   
सृष्टिसंरक्षणादानभावानुग्रहकारिणः (१।१५) इति ॥ २६-२७ ॥  
  
	अष्टावनन्तपूर्वास्ते यथापूर्वं गुणाधिकाः ।  
	तथा पुराणि तत्रैषामनन्तः परमेश्वरः ॥ २८ ॥  
  
	अष्टावनन्तपूर्वा इति । अनन्त-सूक्ष्म- शिवोत्तम- एकनेत्र- एकरुद्र- त्रिमूर्ति-   
श्रीकण्ठशिखण्डिसञ्ज्ञाः । तत्रेश्वरतत्त्वे तेषामष्टौ भुवनानि प्राग्वदेव । अत   
एषामनन्त एव परमेश्वरः ॥ २८ ॥  
  
	तत्राणवः पुरेष्वासन् नाप्यन्ये तद्विभूतयः ।  
	परे सदाशिवसमाः पतिकृत्याधिकारिणः ॥ २९ ॥  
  
	तत्तद्भुवनेश्वराराधनादिना दीक्षया वा तेषु भुवनेषु योजिता आत्मानश्च   
विद्यन्ते । अयं च न्यायो विद्याभुवनेषु सदाशिवादिभुवनेषु च विज्ञेयः । यदुक्तं   
सूक्ष्मस्वायम्भुवे- यो यत्राभिलषेद् भोगान् स तत्रैव नियोजितः ।   
सिद्धिभाङ्मन्त्रसामर्थ्यात् (३९।२) इति । अथ पशुसदाशिवानाह- परे सदाशिवसमा इति ॥ २९   
॥  
  
	मूर्धानमध्वनः प्राप्ताः प्रसन्ने परमेश्वरे ।  
  
	सदाशिवश्चात्राधिकारावस्थः शिव एव । तस्य च अधिकारादयोऽवस्था   
औपचारिका इत्युक्तम्- अधिकारी स भोगी च लयी स्यादुपचारतः इति ।   
संस्कार्यसदाशिवादीनां तु भेदो वास्तव एव ।  
  
	एते च सदाशिवतत्त्वस्थसदाशिवभुवनवासिन इत्याह-  
  
	तत्त्वमेषामसूताङ्गपुरभोगादिशोभितम् ॥ ३० ॥  
	सदाशिवमधिष्ठातृनाम्ना तेऽपि सदाशिवाः ।  
  
	अत एवैषां देहादयोऽवास्तवा एव, अधिष्ठातुस्तस्य शिवस्य न पारमार्थिका   
इत्युक्तं श्रीमत्पौष्करे- साधकस्य तु लक्ष्यार्थं तस्य रूपमिदं स्मृतम् इति ॥ ३० ॥  
  
	उक्तार्थमुपसंहरति-  
  
	अष्टादशभिरध्वायं भुवनैः सह भोक्तृभिः ॥ ३१ ॥  
	त्रिभिश्च तत्त्वैरुद्दिष्टो विशुद्धः शिवकर्तृकः ।  
  
	एष चाध्वा कार्यत्वात् शिवकर्तृक इत्यर्थः । अत्र च निवृत्त्यादिभुवनानां   
शक्तिशिवतत्त्वयोश्च सदाशिवतत्त्व एवान्तर्भावो विज्ञेयः ॥ ३१ ॥  
  
	कार्यत्वादेवास्य शुद्धाध्वनः केनापि नित्येन कारणेन भवितव्यम्, तच्च   
बिन्द्वाख्यमित्याह-  
		  
	सदाशिवादितत्त्वौघो नित्योपादानकारणः ॥ ३२ ॥  
	विकारित्वाद्यथा कुम्भस्तथा चैष ततस्तथा ।  
  
	एषोऽपि सदाशिवादिरध्वा विकारी, ततो नित्योपादानकारण इति ॥ ३२ ॥  
  
	ननु घटोपादानकारणस्य मृत्पिण्डस्यानित्यत्वादनेनापि   
शुद्धाध्वोपादानेनानित्येन भवितव्यमिति धर्मिस्वरूपविपरीत-साधकत्वाद् विरुद्धोऽयं   
विकारित्वादिति हेतुः ? अत आह-  
  
	पार्थिवोऽपि भवेत् कुम्भो मायोपादानकारणः ॥ ३३ ॥  
  
	साक्षान्मृदुपादानत्वेऽपि घटस्य परम्परया मायैवोपादानकारणमिति ॥ ३३ ॥  
  
	कुत इत्याह-  
  
	विनाशोत्पत्तिमत्त्वाभ्यां परिणामितया तथा ।  
  
	अयमभिप्रायः- उत्पत्तिविनाशधर्मिणां हि वस्तूनां   
घटकपालाद्यवान्तरपरिणामत्वेनावान्तरकार्यकारणभावे सत्यपि पृथिव्यादितत्त्वानां   
परम्परयोपादानं मायाख्यं नित्यं परमकारणमभ्युपगन्तव्यम्,   
अन्यथाऽनवस्थाप्रसङ्गात् । उक्तं च श्रीमत्स्वायम्भुवे- मायातत्त्वं   
जगद्बीजमविनाश्यव्ययात्मकम् इति ॥  
  
	एतदेव प्रपञ्चेन साधयति-  
  
	यद्यदुत्पद्यते वस्तु तन्मायेयं यथा कला ॥ ३४ ॥  
	उत्पत्तिनाशौ मायेयधर्मावाह महेश्वरः ।  
  
	आप्तवाक्येनाप्येतत्सिद्धमिति भावः ॥ ३४ ॥  
  
	इदानीं सत्कार्यवाददृष्ट्या कलाद्यवस्थाभेदेनोत्पत्ति-विनाशव्यपदेशं भजन्ती   
मायैव कलादिकार्यद्वारेण परिणमत इति दर्शयितुं परिणामशब्दार्थमाह-  
  
	परिणामो हि वस्तूनां पूर्वावस्थापरिच्युतेः ॥ ३५ ॥  
  
	अवस्थान्तरसम्प्राप्तिः क्षीरस्य दधिभाववत् ।  
	दध्नश्च तक्रवत् तत्र तक्रावस्था निरूप्यते ॥ ३६ ॥  
  
	दृष्टान्तस्वरूपनिरूपणायाह- तत्रेति ॥ ३५-३६ ॥  
  
	सा हि-  
  
	न दध्नो नापि दुग्धस्य पूर्वावस्थे हि ते मते ।  
  
	दध्यवस्थायां क्षीरावस्थायां वा तक्रावस्था नास्तीत्यर्थः । तथा हि   
क्षीरमेव दध्यादिरूपेण परिणमते, क्षीरं नष्टं दध्युत्पन्नमित्यादिव्यपदेशश्च   
दृश्यते ।  
	एतदेवाह-  
  
	सदवस्थं हि वस्त्वेकं पूर्वं क्षीरं ततो दधि ॥ ३७ ॥  
  
	असत उत्पत्त्यसम्भवात् सदेव दधि क्षीरादभिव्यज्यते, सदेव तक्रं   
दध्नोऽभिव्यज्यत इति भावः । अयं च सत्कार्यवादोऽस्माभिर्-मृगेन्द्रवृत्तिदीपिकायां   
विस्तरेण दर्शितः ॥ ३७ ॥  
		  
	यथा चैषां दधिनवनीताद्यवस्थापरिणामभेदेन विचित्रार्थक्रियाणां   
कार्याणां क्षीरमेवोपादानम्, एवं तत्त्वभुवनादिभेदेन विचित्रपरिणामवतां   
विचित्रार्थक्रियाणां च कलादिकार्याणां साक्षात् परम्परया च मायैव   
परमकारणमित्याह-  
  
	पश्चात् तक्रं तथा माया विचित्रपरिणामतः ।  
	तत्त्वतात्त्विकभावानामुपादानमनश्वरम् ॥ ३८ ॥  
  
	यद्येवं क्षीरवत् सत्वात्मना परिणामादनित्यत्वं मायायाः, तन्न, सर्वथा   
दृष्टान्तासम्भवात्, परिणामित्वमात्र एवास्य दृष्टान्तत्वम् । ततश्च   
घृतकीटन्यायेनैकदेशेनैव माया परिणमत इत्यदोषः ॥ ३८ ॥  
  
	इत्थं घटस्यापि परम्परया नित्योपादानत्वं प्रसाध्योपसंहरति-  
  
	ततो निदर्शनं साधु प्रसिद्धोक्तविशेषणम् ।  
  
	प्रकर्षेण सिद्धमुक्तं नित्योपादानत्वरूपं विशेषणं यस्य तत् तथाविधमिति ।  
  
	पारिशेषिकानुमानेनापि बिन्दुसिद्धिमाह-  
  
	न माया नेश्वरो नाणुर्न शक्तिः शुद्धवर्त्मनः ॥ ३९ ॥  
	उपादानमतो बिन्दुः परिशेषेण लभ्यते ।  
  
	तत्र मायाया अनुपादानत्वं साधयति-  
  
	तथाहि माया या तेषां क्षोभिताऽनन्ततेजसा ॥ ४० ॥  
	जलादिक्षितिपर्यन्तं तत्त्वजातमसूत सा ।  
  
	तेषां मध्याद् या माया, सा ह्यचेतनत्वादनन्तसामर्थ्य-क्षोभितैव   
स्वकार्यमुत्पादयति । यदुक्तं श्रीमत्किरणे- शुद्धेऽध्वनि शिवः कर्ता प्रोक्तोऽनन्तोऽसिते   
प्रभुः (वि० ३।२७) इति ॥ ४० ॥  
  
	तत्रैव हेतूनाह-  
  
	अविशुद्धजडत्वेन मायामार्गतया तथा ॥ ४१ ॥  
	दुःखानुषङ्गान्मायेयकार्माणवमलान्वयैः ।  
	सकलाणूपभोग्यत्वात् परिणामोदयैरपि ॥ ४२ ॥  
  
	यतोऽस्या अशुद्धाध्वनोऽशुद्धत्वे सति जडत्वम्, यतश्च मायामार्गत्वं   
मोहहेतुत्वम्, यस्माच्च दुःखानुषङ्गः, यतश्च मायेयैरनात्मनि   
आत्माभिमानादिभिर्मलैः, कार्मेण सुखदुःखमोहहेतुना   
विपर्ययासक्त्यादिभावप्रत्ययात्मना मलेनाणवेन चाणोरनाद्यावारकेण पशुत्वाख्येन   
सम्बन्धः, बन्धत्रययोगिनामेव देहेन्द्रियादिजनकत्वात् । अत एव यतश्च   
सकलाणूपभोग्यत्वं भुवनादिद्वारेण, यस्माच्च विचित्रकर्मफलभोगसाधनत्वेन विचित्रा   
अनेकविधाः परिणामोदयाः परिणामवृद्धयः, तस्मादनन्तेन क्षोभिता माया   
तादृशं कार्यं जनयति, शुद्धस्य शिवस्य अशुद्धविषये कर्तृत्वायोगात् । यद्येवं   
शिवस्यासर्वकर्तृत्वप्रसङ्गः ? तन्न, साक्षात्कर्तृत्वमत्र निषिद्धं न तु प्रयोजककर्तृत्वम्,   
अनन्तादेरपि तदधिष्ठानं विना कर्तृत्वासम्भवात् ॥ ४१-४२ ॥  
  
	एतदेव प्रपञ्चयति-  
  
	माया जडान्तरव्याप्ता परिणामवती च यत् ।  
	निष्पादने कलादीनां शरीरादिसमन्वितम् ॥ ४३ ॥  
	पुरुषं गमयेदेव पराधीनमसंशयम् ।  
	सुवर्णमिव कर्मारं मकुटोत्पादकर्मणि ॥ ४४ ॥  
  
	यद्येवं शिवस्यापि शुद्धविषये कर्तृत्वात् शरीरेन्द्रिययोगादि-प्रसङ्गः ? तन्न, तस्य   
नित्यनिर्मलनिरतिशयसर्वार्थज्ञानक्रिया-युक्तत्वात्, अशरीरस्याप्यात्मनः स्वदेहस्पन्दादौ   
कर्तृत्वदर्शनाच्च । अनन्तस्य त्वधिकारमलयोगाच्छरीराद्यपेक्षेत्यविरोधः ॥ ४३-४४ ॥  
  
	अतश्च-  
  
	सैषा विकल्पविज्ञानगोचरैव सती च यत् ।  
	क्षोभ्यतेऽनन्तनाथेन कुम्भकारेण मृद् यथा ॥ ४५ ॥  
  
	सविकल्पज्ञानविषय एव शरीरिणां कर्तृत्वं दृष्टमिति भावः ॥ ४५ ॥  
  
	किमत इत्यत आह-  
		  
	सविकल्पविज्ञानं चितेः शब्दानुवेधतः ।  
  
	सविकल्पकविज्ञानमयं घट इति परामर्शरूपात् शब्दोल्लेखादेवात्-मनो दृश्यते ॥  
  
	किँचातः ? इत्यत आह-  
  
	स तु शब्दश्चतुर्धा वाग्वैखर्यादिविभेदतः ॥ ४६ ॥  
	जायते बिन्दुसङ्क्षोभादनन्तस्यार्थदर्शने ।  
  
	अनन्तस्य सविकल्पकज्ञानोत्पत्त्यर्थमवश्यं शब्दोऽपेक्षितः । तदानीं   
चाशुद्धाध्वनोऽनुत्पत्तेः स्थूलाकाशाभिव्यङ्ग्यत्वं न शब्दस्योपपद्यत इति   
शिवक्षुभितबिन्दुजन्य एव शब्दोऽभ्युपगन्तव्यः । तस्य च वैखर्याद्याश्चतस्रो वृत्तीर्वक्ष्यति   
। तत्र शब्दोपादानत्वेनापि बिन्दुसिद्धिः ॥ ४६ ॥  
  
	किञ्च-  
  
	विद्याशरीरो भगवाननन्तः क्षोभको मतः ॥ ४७ ॥  
	मायायाः सा च विद्वद्भिर्बैन्दवं तत्त्वमुच्यते ।  
  
	अनन्तस्य बैन्दवशरीरयोगः श्रूयते, तदुपादानतया बिन्दुः सिद्ध्यतीति भावः ॥   
४७ ॥  
  
	अत्रोपसंहारः-  
  
	अतो न मायोपादानं तथैवायं महेश्वरः ॥ ४८ ॥  
  
	बिन्दुरेवात्र शुद्धाध्वन्युपादानमित्यर्थः । किमनेनाप्रसिद्धेन बिन्द्वाख्येन   
कल्पितेन, ईश्वर आत्मा तच्छक्तिर्वा शुद्धाध्वन्युपादानमस्तु, अत आह- तथैवायमिति ॥ ४८   
॥  
  
	चेतनत्वादवृत्तित्वात् परिणामात् ततस्तथा ।  
	आत्मा शक्तिश्च विज्ञेयौ विस्तरोऽत्रै?व वक्ष्यते ॥ ४९ ॥  
  
	मृदादीनां ह्यपादानानामचेतनत्वं दृष्टम् । चेतनाश्च शिवात्मशक्तयः ।   
ततस्ते नोपादानं भवितुमर्हन्ति । किञ्च, उपादानं हि परिणामेन वा कार्यमुत्पादयति,   
यथा क्षीरस्य दधिभावः, वृत्तिरूपेण वा, यथा पटस्य गृहादिभावः ।   
शिवादीनामेषां तु वृत्तिपरिणामौ न सम्भवतः, अविकारित्वात्, विकारित्वे   
जडत्वानियत्वादिदोषप्रसङ्गात् । अस्य प्रपञ्चोऽत्रैव भविष्यति । प्रोक्तं   
चास्माभिस्तत्त्वप्रकाशवृत्तौ ॥ ४९ ॥  
  
	अन्यथा बिन्दुसिद्धिमाह-  
  
	इतोऽपि लक्ष्यते बिन्दुरणुवैषम्यदर्शनात् ।  
  
	कुत इत्यत्राह- अणुवैषम्यदर्शनादिति । अणूनामात्मनां   
ज्ञानादिवैषम्यदर्शनात् ॥  
  
	वैषम्यमेवाह-  
  
	दृश्यन्ते पुद्गलाः केचिदल्पज्ञानक्रियान्विताः ॥ ५० ॥  
	तेभ्योऽधिकाः परेऽन्ये तु सर्वज्ञा बलशालिनः ।  
  
	एतच्च वैचित्र्यं तेषां न स्वतः सम्भवतीत्याह-  
		  
	पुद्गलश्चेतनो नित्यो विकाररहितो मतः ॥ ५१ ॥  
  
	आत्मनो हि सर्वदाऽनन्तघटपाटाद्यध्यवसायज्ञानानु-सन्धातृत्वेन   
स्वसंवेदनसिद्धत्वाद् देहान्तरफलकर्मभोक्तृतया च चेतनत्वं नित्यत्वं च   
सिद्धमागमेषु श्रूयते । इत्यतोऽस्य न विकारः सम्भवति ॥ ५१ ॥  
  
	अन्यथा हि-  
  
	विकारित्वे जडानित्यभावः स्याद् घटकुड्यवत् ।  
  
	अयं च न्यायः शक्तेरपि समानः, धर्मधर्मिणोरव्यतिरेकादित्याह-  
  
	तथैव च चितिः शक्तिस्तयोरप्यविकारिणोः ॥ ५२ ॥  
  
	इदं च प्रागेव दर्शितम् । उक्तं च नादकारिकासु-   
अविकार्यत्रात्मोक्तस्तच्छक्तिश्चाप्यतो न योग्यौ तौ । बहुधा स्थातुं यद्वा चैतन्यविनाकृतौ   
विकारित्वात् ॥ (श्लो० १९) इति । अत एव तयोरौपाधिकमेव वैचित्र्यमित्याह- तयोरपीति ॥ ५२ ॥  
  
	बहुधा यदवस्थानं तदुपाधिवशाद् भवेत् ।  
  
	ततश्च-  
  
	सम्पृक्ता चिदणोर्येन मायाद्यर्थावलोकने ॥ ५३ ॥  
	यदुपाधेर्विचित्रा च स बिन्दुर्बहुवृत्तिकः ।  
  
	अत्रात्मनां चिच्छक्तिर्येन नादात्मना परिणतेनाभिधेय-बुद्धिबीजेन सम्पृक्ता   
मायेयसविकल्पार्थावलोकने प्रवर्तते, यस्य च   
प्रत्यात्मनियतैर्नादाख्यैर्विचित्रैर्वृत्तिभेदैरुपहिता विचित्रैव प्रकाशते, स बिन्दुः । एतच्च   
विस्तरेणोक्तं तत्रभवता रामकण्ठेन नादकारिकासु । प्रोक्तं च श्रीमत्कालोत्तरे-   
नादाख्यं यत्परं बीजं सर्वभूरेष्ववस्थितम् (१।५) इति ॥ ५३ ॥  
	ननु कर्मणैव प्रत्यात्मनियतेनात्मनां भोगवैचित्र्यवद् ज्ञानादिवैचित्र्यमप्यस्तु ?   
अत आह-  
  
	न कर्मणाऽणोर्वैचित्र्यमनपेक्षेण जायते ॥ ५४ ॥  
	वैचित्र्यमपि भोगस्य सापेक्षेणैव तेन यत् ।  
  
	कर्म हि कलादितत्त्वभुवनादिसापेक्षमेव भोगवैचित्र्यं करोति, अन्यथा   
पृथिव्यादीनामप्यनुपयोगात् ॥ ५४ ॥  
	एवं ज्ञानवैचित्र्यमपि नादसहकृतमेव करोति न केवलम् । तदेव सापेक्षत्वं   
दर्शयति-  
  
	कर्मोपभोगं कुरुते वैचित्र्यं चन्दनादयः ॥ ५५ ॥  
	तदेव यदि तत्कुर्यात् किं तैरिति विलुप्यताम् ।  
  
	कर्म परं फलजननमेव करोति, तस्य तु वैचित्र्यं सहकारिवैचित्र्यादेव भवतीति   
भावः । ननु कर्मतश्च शरीराणि विविधानि (विषयाः कारकाणि चेति तत्रत्यः पाठः ।)   
शरीरिणाम् (स्वा० ३२।१३) इति श्रीमत्स्वायम्भुवश्रुतेः कर्मैव साधनवैचित्र्यमपि करोति ।   
सत्यम्, साधनवैचित्र्यद्वारेणैव कर्म फलवैचित्र्यं करोति न केवलमित्यविरोधः ॥ ५५ ॥  
  
	एतदेव द्रढयति-  
  
	प्रवृत्तिः सर्वभूतानां त्यागोपादानकारणम् ॥ ५६ ॥  
  
	अपेक्ष्यवस्तुसद्भावे हि हेयानां त्यागार्थम् उपादेयानां चोपादानार्थं   
भूतानां प्रवृत्तिः सम्भवति, नान्यथा ॥ ५६ ॥  
  
	प्रकारान्तरेण बिन्दुसिद्धिमाह-  
  
	किञ्चातिशायिकं प्राहुस्तमम्बरमनश्वरम् ।  
	शिवानामसमैश्वर्यभाजां भोगाधिकारयोः ॥ ५७ ॥  
	ज्योतिर्गणानामाकाशमिव भूतादिकारणम् ।  
  
	यथा हि पञ्चभूतादिभूतमाकाशमवकाशदायित्वेन   
स्थूलशब्दाभिव्यञ्जकत्वेन च सूर्यादीनां ज्योतिषां भोगाधिकारयोः कारणम्, एवं   
शुद्धाध्ववासिनां शिवानां सर्वज्ञत्वसर्वकर्तृत्वात्मकशिवत्वयोगिनां   
विद्येश्वरादीनामव-काशदानेन शब्दोत्पादनेन च भोगाधिकारयोः कारणं बिन्दुः   
सिद्धः । तं चानश्वरत्वेनापराकाशमातिशयिकं परमव्योमा-ख्यमागमज्ञाः   
प्राहुः, अपरस्य तत्र प्रगमासम्भवात् ॥ ५७ ॥  
  
	अधुना प्रागुक्तं बिन्दोः सविकल्पकज्ञानोपयोगित्वमुपसंहरति-  
  
	बिन्दुरेव विकल्पाख्यां सविकल्पकबुद्धिषु ॥ ५८ ॥  
	स्ववृत्तिभेदसम्भेदैरुल्लिखन् लभते चितिम् ।  
  
	बिन्दुरेव शब्दोपादानत्वात् सूक्ष्मादिवैखर्यन्तशब्दात्मक-स्ववृत्तिभेदसम्बन्धाद्   
घटोऽयं लोहितः परिवर्तुल इत्यादिपरामर्शविकल्पोल्लेखनेन सविकल्पज्ञानेष्वात्मनश्चितिं   
सविकल्पकानुभवमुत्पादयति । शब्दानुवेधेन हि जात्यादिविशेषण-विशिष्टं   
सविकल्पज्ञानमुत्पद्यते । यदाहुः- अस्ति ह्यालोचनं ज्ञानं प्रथमं निर्विकल्पकम् ।   
बलमूकादिविज्ञानसदृशं शुद्धवस्तुजम् । ततः परं पुनर्वस्तु धर्मैर्जात्यादिभिर्यया   
। बुद्ध्याऽवसीयते सापि प्रत्यक्षत्वेन सम्मता ॥ (श्लो० वा० प्रत्यक्ष० ११२, १२०) इति ॥ ५८   
॥  
  
न चायं भावनासञ्ज्ञः संस्कारोऽध्यक्षभावतः ॥ ५९ ॥  
संस्काराः स्मृतिलिङ्गा हि नास्मत्प्रत्यक्षगोचराः ।  
  
	नायं सविकल्पानुभवः पूर्वानुभूतवासनात्मकः संस्कारो मन्तव्यः,   
तस्यानुमेयत्वात्, अस्य च प्रत्यक्षानुभव-रूपत्वात् । स्मृत्यन्यथानुपपत्त्या हि संस्कारः   
कल्प्यते ॥ ५९ ॥  
  
	नन्वध्यवसायस्य बुद्धिकार्यत्वाद् बुद्धिपरिणामभेद एव सविकल्पानुभवः ? अत   
आह-  
  
	न बुद्धेः परिणामो वा मायोर्ध्वमपि सम्भवात् ॥ ६० ॥  
  
	बुद्धेरध्यवसायहेतुत्वेऽपि बिन्दुकार्यशब्दसहकारादेव सविकल्पकज्ञानं जन्यत   
इत्युक्तम् । अत एव शुद्धाध्वनो बुद्ध्यभावेऽपि वाक्शक्तिद्वारेण विद्येश्वरादीनां   
सविकल्पानुभवः सिद्धः ॥ ६० ॥  
  
	ततश्च-  
  
	तथा विद्येश्वरोऽनन्तो मायामाक्रम्य तेजसा ।  
	ततः सृष्टिं प्रकुरुते सविकल्पकबोधवान् ॥ ६१ ॥  
	अणुत्वे सति कर्तृत्वादस्मत्प्रेष्यो यथा जनः ।  
  
	अनन्तस्य अणुपक्षतयाऽधिकारमलशेषेण प्रेर्यत्वात् सविकल्पकज्ञानयोगादेव   
मायाक्षोभकत्वम्, न तु शिवस्य बिन्दुक्षोभवन्निर्विकल्पकमात्रेणेति भावः ॥ ६१ ॥  
	इत्थमनन्तस्य सविकल्पकज्ञानयोगेन कर्तृत्वाच्छब्दद्वारेण विद्येश्वरादीनां   
तद्धेतुत्वेन बिन्दुसिद्धिरित्युक्त्वा अधुनाऽस्मन्नेवार्थेऽन्येषां मतमाह-  
  
	अन्ये वृत्तिपरीणामभेदवादविशारदाः ॥ ६२ ॥  
	गुरवः कथयन्त्येनमन्यथोक्तविशेषणम् ।  
  
	उक्तविशेषणमेनमर्थमनन्तस्य सविकल्पकज्ञानयोगेन कर्तृभावमन्ये   
गुरवोऽन्यथा साधयन्ति ॥ ६२ ॥  
  
	परिणामस्य कर्ताऽयं न तु वृत्तेस्ततस्तथा ॥ ६३ ॥  
  
	यतोऽयमनन्तः परिणामस्य कर्ता ततस्तथाविधसविकल्पकज्ञानवानित्यर्थः ॥ ६३ ॥  
  
	एतदेव साधयति-  
  
	इदमेवं मया क्षुब्धमिष्टं सम्पादयेद् ध्रुवम् ।  
	इति जानाति यः शक्तः स कर्ता परिणामिनाम् ॥ ६४ ॥  
  
	वृत्तिकर्तुस्तु न तदपेक्षेत्याह-  
  
	परिणामिष्वयं धर्मो वृत्तिमत्स्वन्यथा भवेत् ।  
  
	एतदेव प्रपञ्चयितुं सविकल्पकज्ञानस्य निर्विकल्पकज्ञानपूर्वकत्वमाह-  
  
	तथाहि सर्वो निर्धूतविकल्पमवलोकयन् ॥ ६५ ॥  
	वस्तु लोको विजानाति सविकल्पकमन्यथा ।  
  
	निर्विकल्पकज्ञानानन्तरं सविकल्पकज्ञानं भवतीत्युक्तं प्रागेव । अन्यथा   
ज्ञानाऽनवस्था । सविकल्पकज्ञानानभ्युपगमे निर्विकल्पकस्य वस्तुमात्रावभासकत्वेन   
सर्ववस्तुसाधारणत्वाद् ज्ञानानवस्था स्यात् । घटज्ञानमित्यादिनियमोऽनुपपन्न   
इत्यर्थः ॥ ६५ ॥  
  
	ततश्च-  
  
	अनन्तेनापि शब्दानुविद्धविज्ञानपूर्वकम् ॥ ६६ ॥  
	सर्वं चेदिह विज्ञातमिष्येतैष करोति च ।  
	सविकल्पं विजानामीत्यवबोधाभिमानतः ॥ ६७ ॥  
  
	यस्मात् सविकल्पं ज्ञानं जानामीत्यवबोधरूपत्वात्   
परामर्शरूपेणान्तःसञ्जल्पात्मके शब्देनानुविद्धं जायते,   
तस्माच्छब्दानुविद्धसविकल्पकज्ञानपूर्वं मायादि वस्तु ज्ञात्वा अनन्तः क्षोभादिकं   
करोति, अज्ञातस्य करणादर्शनात् ॥ ६६-६७ ॥  
  
	शिवस्य तु वृत्तिकर्तुर्बिन्दुक्षोभेन तदपेक्षेत्याह-  
  
	वृत्तिरेव मता बिन्दोः पटस्येव कुटी ततः ।  
	निर्विकल्पकबोधेऽपि बिन्दुमीशोऽधितिष्ठति ॥ ६८ ॥  
  
	अनन्तस्य च परिणामकर्तुरस्त्येव सविकल्पकज्ञानापेक्षेत्युपसंहरति-  
  
	नैवं विद्येश्वरो मायामेषा हि परिणामिनी ।  
  
	इत्थं परमतमुपन्यस्य दूषयति-  
  
	न वृत्तिपरिणामाभ्यां कर्तृभेदोऽवधार्यते ॥ ६९ ॥  
	कुर्वतोऽपि कुटीं बुद्धिः सविकल्पा हि दृश्यते ।  
  
	हीति यस्मादर्थे । एतच्च परमथाभ्युपगमनदूषणमुक्तम्, न तु सिद्धान्ततया,   
बिन्दोरपि तत्त्वभुवनादिरूपेण परिणामश्रुतेर्वृत्तिपरिणामयोरत्यन्तभेदाभावाच्च ॥ ६९ ॥  
  
	इदानीं बिन्दोः पर्यायनामान्याह-  
  
	शब्दतत्त्वमघोषा वाग् ब्रह्म कुण्डलिनी ध्रुवम् ॥ ७० ॥  
	विद्या शक्तिः परा नादो महामायेति देशिकैः ।  
	बिन्दुरेवं समाख्यातो व्योमानाहतमित्यपि ॥ ७१ ॥  
  
	इदानीं बिन्दोः सूक्ष्मादिशब्दवृत्तीः संहारक्रमेण दर्शयति-  
  
	चतस्रो वृत्तयस्तस्य याभिर्व्याप्तास्त्रिधाणवः ।  
  
	याभिर्व्याप्ता अणवः प्रोक्तवदुत्तममध्यमापकृष्टज्ञानादिमन्तो भवन्ति ॥ ७०-७१   
॥  
  
	कास्ता इत्यत्राह-  
  
वैखरी मध्यमाभिख्या पश्यन्ती सूक्ष्मसञ्ज्ञिता ॥ ७२ ॥  
  
	अत आसां कारणत्वेन बिन्दुः सिद्ध इत्यर्थः ॥ ७२ ॥  
  
	वैखरीस्वरूपमाह-  
  
	तत्र सा वैखरी श्रोत्रग्राह्या याऽर्थस्य वाचिका ।  
  
	सा च-  
  
	स्थानेषु विधृते वायौ कृतवर्णपरिग्रहा ॥ ७३ ॥  
	प्रयोक्तणामियं प्रायः प्राणवृत्तिनिबन्धना ।  
  
	तदाहुः-  
  
आकाशवायुप्रभवः शरीरात् समुच्चरन् वक्त्रमुपैति नादः ।  
स्थानान्तरेषु प्रविभज्यमानो वर्णत्वमागच्छति यः स शब्दः ॥ इति ।  
  
	मध्यमामाह-  
  
	केवलं बुद्ध्युपादाना क्रमाद् वर्णानुपातिनी ॥ ७४ ॥  
	अन्तःसञ्जल्परूपा तु न श्रोत्रमुपसर्पति ।  
	प्राणवृत्तिमतिक्रम्य वर्तते मध्यमाह्वया ॥ ७५ ॥  
  
	एषा च परामर्शज्ञानस्वरूपा स्थूलशब्दस्यापि कारणमित्युक्तम् ॥ ७४-७५ ॥  
  
	अविभागेन वर्णानां सर्वतः संहृतिक्रमात् ।  
	स्वयम्प्रकाशा पश्यन्ती मायूराण्डरसोपमा ॥ ७६ ॥  
  
	इयं चाक्षरबिन्दुरूपेत्युक्तम् ॥ ७६ ॥  
  
	इदानीमभिधेयबुद्धिबीजत्वेन प्रागुक्तां नादापरपर्यायां सूक्ष्मावस्थामाह-  
  
	स्वरूपज्योतिरेवान्तः सूक्ष्मा वागनपायिनी ।  
  
	अनपायिनीत्वं चास्याः सुषुप्त्याद्यवस्थास्वपि सम्भवात्, न तु नित्यत्वेन । अस्या   
अपि प्रतिपुरुषं भेदेनानेकत्वादचेतनत्वाच्च कार्यत्वात् । तस्याश्च कारणं   
परबिन्दुरेवेत्युक्तम् ॥  
  
	तामेव विशेषयति-  
  
	यस्यां दृष्तस्वरूपायामधिकारो निवर्तते ॥ ७७ ॥  
  
	यस्यां पुरुषस्वरूपाद् विवेकेन दृष्टस्वरूपायां पुरुषस्य भोगाधिकारो   
निवर्तते । यद्येवं विवेकज्ञानादेव मोक्षसिद्धेर्दीक्षानर्थक्यप्रसङ्गः ? तन्न, मलस्य   
द्रव्यत्वाच्चक्षुःपटलस्य चक्षुर्वैद्यव्यापारेणेव ईश्वरव्यापारेण दीक्षाख्येनैव   
निवृत्तिसिद्धेः ॥ ७७ ॥  
  
	ततश्च तद्विषयविवेकविज्ञानाभावादेव शब्दब्रह्मवादिनः पुरुषसमवायिनीं   
तां मन्यन्त इत्याह-  
  
	पुरुषे षोडशकले तामाहुरमृताह्वयाम् ।  
  
	एवं हि तेषां भ्रम इत्याह-  
  
	केवलः परमानन्दो धीरो नित्योदितः प्रभुः ॥ ७८ ॥  
	नास्तमेति न चोदेति न श्रान्तो न विकारवान् ।  
	सर्वभूतान्तरचरः शब्दब्रह्मात्मको रविः ॥ ७९ ॥  
	भित्वा यं बोधखड्गेन निर्गच्छन्त्यविशङ्किताः ।  
  
	यमेनं सम्यग्ज्ञानाख्येन खड्गेन भित्वा विविच्य यथावद् ज्ञात्वा   
संसारान्निर्गच्छन्त्यात्मानः, सोऽयं शब्दब्रह्माख्यो रविरस्माद् रवेर्विलक्षण इति   
तेषां भ्रमः ॥ ७८-७९ ॥  
  
	अत्र सिद्धान्तमाह-  
  
	तामेव वाणीं सूक्ष्माख्यामाहुरात्मविदो जनाः ॥ ८० ॥  
  
	एवशब्दो भिन्नक्रमः । आत्मस्वरूपविदस्तु शैवास्तां सूक्ष्माख्यां   
बिन्दुकार्यभूतां शब्दवृत्तिमेव मन्यन्ते, न तु पुरुषसमवायिनीम्, तस्याविकारित्वेन   
जडत्वात्, तत्समवाये पुरुषस्यापि विकारित्वाऽचेतनत्वादिदोषप्रसङ्गात् ॥ ८० ॥  
  
	इत्थं बिन्दुकार्यरूपाः शब्दवृत्तीः प्रदर्श्योपसंहरति-  
  
	प्रत्यात्मनियता एता वृत्तयो बन्धनात्मिकाः ।  
  
	आसां च कार्यत्वेन जडत्वान्न चित्समवायो युज्यते, अपि तु बन्धनत्वमेवेत्यर्थः ॥  
  
	तथापि-  
  
	आभ्यो विविक्तमात्मानं नहि पश्यन्ति पुद्गलाः ॥ ८१ ॥  
  
	पुद्गला मलयुक्तात्मान इत्यर्थः । मलावृतत्वादात्मनां तद्विवेकज्ञानाभावेन   
तास्वेवात्मभ्रान्तिरिति भावः ॥ ८१ ॥  
  
	कुत एवमेषामयं भ्रम इत्यत्राह-  
  
	परमात्मैव वागात्मा वागेवात्मेति च श्रुतेः ।  
  
	आत्मनो वाक्शक्त्यादिसम्बन्धस्यार्थवादभूतानामासां   
श्रुतीनामर्थापरिज्ञानादेवं ते मन्यन्ते पुद्गलाः, मलयुक्तात्मान इत्यर्थः ।  
  
	वैखरी श्रोत्रजे बोधे मध्यमा सविकल्पके ॥ ८२ ॥  
	पश्यन्ती मध्यमोत्पादसमुद्योगेषु लक्ष्यते ।  
  
	वैखरी श्रोत्रग्राह्यैव । मध्यमा परामर्शज्ञानरूपत्वात् सविकल्पे लक्ष्यते ।   
तस्या अपि समुत्पादनहेतुः पश्यन्ती ॥ ८२ ॥  
  
	अन्या तु -  
  
	यदावृत्तिरशेषेण विलीना चित्तसंश्रया ॥ ८३ ॥  
  
	तदा सूक्ष्मा विशुद्धेव चिदाभात्यविवेकतः ।  
  
	सूक्ष्मा त्वभिधेयबीजत्वेन सर्वभूतेष्ववस्थिता पश्यन्त्या अपि कारणभूता चिदा   
अत्यन्तसंश्लेषात् तद्रूपेव भातीत्युक्तम् ॥ ८३ ॥  
  
	उक्तन्यायेन च-  
  
	न सोऽस्ति प्रत्ययोऽणूनां यः शब्दानुगमादृते ॥ ८४ ॥  
	अनुविद्धमिह ज्ञानं सर्वं शब्देन जायते ।  
  
	किञ्च-  
  
	सैषा चतुर्विधा वृत्तिर्निवृत्त्यादिकलाश्रयात् ॥ ८५ ॥  
	पञ्चधा भिद्यते भूयः कलास्ता बिन्दुवृत्तयः ।  
  
	सैषा शब्दात्मिका बिन्दुवृत्तिर्निवृत्त्यादिकलाश्रयाणामात्-मनां तारतभ्येन   
पञ्चधा ज्ञानाद्युपकारिकेत्यर्थः । निवृत्त्या-दयः पुनः कुत उत्पन्ना इत्यत्राह-   
कलास्ता इति । बिन्दोरेवावस्था-भूताः कलाकारवृत्तयः । ततः कलोपादानत्वेनापि   
बिन्दुसिद्धिरिति भावः ॥ ८५ ॥  
  
	ता एव नामतो दर्शयति-  
  
	निवृत्तिश्च प्रतिष्ठा च विद्या शान्तिश्च पञ्चमी ॥ ८६ ॥  
	शान्त्यतीताः कला एता याभिर्व्याप्तोऽध्वपञ्चकम् ।  
  
	एताश्च सदाशिवभुवनोर्ध्वं भुवनत्वेन स्थिता अपि शक्तिरूपेण   
समस्ताध्वव्यापिकाः स्थिता इत्याह- याभिर्व्याप्तोऽध्वपञ्चकमिति ॥ ८६ ॥  
  
तत्त्वाध्वा भुवनाध्वा च वर्णाध्वा च पदात्मकः ॥ ८७ ॥  
मन्त्राध्वा व्यापकस्तेषां कलाध्वा बिन्दुमाश्रितः ।  
  
	तत्त्वादिपञ्चाध्वव्यापकः प्रोक्तरूपकलाध्वा बिन्दुमुपादानत्वेनाश्रित इत्यर्थः ।   
तत्र तत्त्वाध्वा शिवादिपृथिव्यन्तशुद्धाशुद्धतत्त्वरूपः । भुवनाध्वा तु   
अनाश्रितादिकालाग्न्यन्तभुवनात्मकः । वर्णाध्वा च मातृकैव । पदाध्वा   
व्योमव्यापिसञ्ज्ञः । मन्त्राध्वा पुनः संहितामन्त्रा एव ॥ ८७ ॥  
  
	कथं पुनरेषामध्वसञ्ज्ञा ? अत आह-  
  
	त्यक्त्वैकमेकं सम्प्राप्य कलादिष्वजरामरम् ॥ ८८ ॥  
	पदमासाद्यते पुम्भिरतोऽध्वानः कलादयः ।  
  
	यथा हि लोकेऽध्वसु क्रमादेकपदावष्टब्धं भूप्रदेशं   
मुक्त्वाऽन्यपदावष्टब्धं भूप्रदेशमासाद्य ग्रामादि प्राप्यते, तथा कलासु तत्त्वेषु   
वर्णेषु पदेषु मन्त्रेषु वाऽशुद्धविषयेषु  
  
कर्मभोगार्थम्, शुद्धविषयेषु सर्वज्ञत्वादिप्राप्त्यर्थं दीक्षायां   
विशिष्टसम्बन्धात्मकं योजनं क्रियते । ततः कलादिवस्तुपद्धतयोऽध्वान इत्युच्यन्ते ॥ ८८   
॥  
  
	तेषु च-  
  
	कलाध्वा वर्णितः पूर्वं निवृत्त्यादिविभेदतः ॥ ८९ ॥  
	व्याप्तिं तस्याभिधास्यामि साधाराङ्काधिदेवताम् ।  
	साकारकारणामात्मबिन्दुशक्तिशिवाश्रयाम् ॥ ९० ॥  
  
	आधारा हृदयादयः, अङ्कानि चिह्नानि वज्रादीनि, अधिदेवता अधिष्ठातृदेवताः   
सद्योजातादयः, आकारश्चतुरश्रादिः, कारणान्यधिपतयो ब्रह्मादयः ।   
आत्मबिन्दुशक्तिशिवाश्रयामित्य-त्रात्मनां भोगाधिकरणत्वेन आश्रयभूतानाम् । किञ्च,   
बिन्दुरुपादानतया, शक्तिः करणतया आधारकत्वेन च, शिवः कर्तृतया आश्रयो यस्याः   
कलाव्याप्तेस्ताम् ॥ ८९-९० ॥  
  
	तत्र तावन्निवृत्तिव्याप्तिं संहारक्रमेणाह-  
  
	निवृत्तौ पार्थिवं तत्त्वं पुराण्यष्टोत्तरं शतम् ।  
	तेषु कालानलादीनामनन्ताण्डस्य षड् बहिः ॥ ९१ ॥  
	प्राच्यादिषु दशस्वासन्नाशास्वेकैकशो दश ।  
	रुद्राणां शतसङ्ख्यानां वीरभद्रस्य चोपरि ॥ ९२ ॥  
	भद्रकाल्याश्च भुवने क्षकारोऽर्णेषु कीर्तितः ।  
  
	तत्र रुद्रनामान्येव भुवनानामपि नामानि । भुवनादयश्च   
पद्धत्यामेवास्माभिर्विविच्य दर्शिताः । ग्रन्थविस्तरभयात् पद्धत्यन्तरेषु बहुशः   
प्रसिद्धत्वाच्च नात्र लिख्यन्ते ॥ ९१-९२ ॥  
  
	एकाशीतिपदा देवी प्रतिसर्गपदक्रमात् ॥ ९३ ॥  
	अष्टाविंशतिसङ्ख्यैस्तु पदैरत्र प्रतिष्ठिता ।  
  
	एकाशीतिपदा देवी व्योमव्यापिलक्षणा शक्तिः । सा च प्रतिसर्ग-पदक्रमात्   
संहारक्रमेणान्त्यप्रणवादारभ्याष्टाविंशतिपदै-रत्र निवृत्तिकलायां व्यवस्थिता ॥ ९३   
॥  
  
	किञ्च-  
  
	मन्त्रावजातहृदयौ तत्र सा तु परा कला ॥ ९४ ॥  
	भुवनादीनभिव्याप्य पञ्च पञ्चसु वर्तते ।  
  
	पञ्चाध्वनो व्याप्य तेष्वेव वर्तत इत्यर्थः ॥ ९४ ॥  
  
	इत्थं निवृत्तिव्याप्तिमभिधाय एतस्याकारादीनाह-  
  
	पीतैषा चतुरश्रा च कठिना वज्रलाञ्छिता ॥ ९५ ॥  
  
	ध्यातव्योद्यदनेकार्चिर्मांसला हृदयाम्बुजे ।  
  
	तस्या निवृत्तिसञ्ज्ञाकारणमाह-  
  
	तत्प्रलीनाणुसङ्घस्य सङ्कल्पो विनिवर्तते ॥ ९६ ॥  
	अनासाद्य फलं तेन निवृत्तिरभिधीयते ।  
  
	किञ्च-  
  
	ब्रह्माऽत्र कारणं मन्त्रः सद्योजातोऽधिदेवता ॥ ९७ ॥  
  
	प्रतिष्ठाया अप्याह-  
  
	प्रतिष्ठायां तु चत्वारि कलायामवनीं विना ।  
	भूतानि पञ्च तन्मात्राः पञ्च कर्मेन्द्रियाणि च ॥ ९८ ॥  
	पञ्च बुद्धीन्द्रियाण्यासन् मनोऽहङ्कारबुद्धयः ।  
	अव्यक्तमपि वर्णाश्च हादिटान्ता विलोमतः ॥ ९९ ॥  
	त्रयोविंशतिराम्नाताः षट्पञ्चाशत् पुराणि च ।  
	जलतेजोऽनिलाकाशबुद्ध्यव्यक्तेष्वहङ्कृतौ ॥ १०० ॥  
	अष्टावष्टौ पदान्येकविंशतिस्तत्र सङ्ख्यया ।  
	शिरो वामश्च मन्त्रौ द्वौ विष्णुः कारणमुच्यते ॥ १०१ ॥  
	सा तु शुक्लार्धचन्द्राभा नीलोत्पलदलाङ्किता ।  
	ध्यातव्या गलपद्मान्तर्बहुलालोकशालिनी ॥ १०२ ॥  
	तत्प्रलीनाणुसङ्घस्य सङ्कल्पोऽर्थप्रसिद्धये ।  
	प्रतिष्ठितो यतस्तेन प्रतिष्ठा नाम सा कला ॥ १०३ ॥  
	वामदेवो ह्यधिष्ठाता वाच्यमन्त्रात्मको मतः ।  
  
	मननं सर्ववेदित्वं त्राणं संसार्यनुग्रहः । मननत्राणधर्मित्वान्मन्त्र   
इत्यभिधीयते ॥ इति न्यायात् शिवशक्तितदनुगृहीतेषु मन्त्रशब्दो वर्तते, उपचारात्तु   
वाचकशब्दे प्रसिद्धः । ततोऽत्रापि सद्योजातवामदेवादिशक्तिभेदा एव   
अधिदेवतात्वेनोच्यन्ते । अत एव तासु निवृत्त्यादिषु भुवनरूपासु सद्योजातादिविग्रहः   
शिवोऽभिध्येयस्तत्पदप्राप्तिकामैरिति गुरवः ॥ ९८-१०३ ॥  
  
	विद्यायास्त्वाह-  
  
	विद्यायां सप्त पुरुषो रागो नियतिसंयुतः ॥ १०४ ॥  
	विद्या कला च कालश्च मायातत्त्वानि तत्र तु ।  
	मायादिभुवनानां च विज्ञेयाः सप्तविंशतिः ॥ १०५ ॥  
  
	ञादयोऽत्र घकारान्ता वर्णाः सप्त विलोमतः ।  
	पदानि विंशतिर्मन्त्रौ शिखाघोरौ व्यवस्थितौ ॥ १०६ ॥  
	रुद्रोऽत्र कारणं मन्त्रो बहुरूपोऽधिदेवता ।  
	सा तु स्फुरदनेकार्चिस्त्रिकोणा स्वस्तिकाङ्किता ॥ १०७ ॥  
	ध्यातव्या तालुपद्मान्तर्नीलाञ्जनसमद्युतिः ।  
	तत्प्रलीनाणुसङ्घस्य सङ्कल्पोऽशेषगोचरः ॥ १०८ ॥  
	सर्वार्थद्योतको येन तेन विद्येति गीयते ।  
  
	अशेषगोचरः स्वभुवनाधोवर्तिसमस्ताध्वविषयः, न तु सर्वविषयः, तस्य   
मलाभाव एव सम्भवात् ॥ १०४-१०८ ॥  
  
	शान्तौ तु त्रीणि तत्त्वानि दशाष्टौ भुवनानि च ॥ १०९ ॥  
	कथितान्यत्र वर्णास्तु गादिकान्तास्त्रयो मताः ।  
	पदान्येकादशाऽत्रासन् मन्त्रौ वक्त्रतनुच्छदौ ॥ ११० ॥  
	भुवनादीन्यभिव्याप्य पञ्च षड्बिन्दुलाञ्छिता ।  
	षट्कोणोदितमल्पान्तसहस्रकिरणद्युतिः ॥ १११ ॥  
	ध्यातव्या सा परा शक्तिर्भ्रूमध्यकमलोदरे ।  
	तत्प्रलीनाणुसङ्घस्य द्वेषरागाद्यभावतः ॥ ११२ ॥  
	सङ्कल्पस्य प्रशान्तत्वाच्छान्तिरेषा निगद्यते ।  
	ईश्वरः कारणं तत्र मन्त्रस्तत्पुरुषाह्वयः ॥ ११३ ॥  
	तदधिष्ठायको ज्ञेयः पुरुषस्त्वधिदेवता ।  
	अत्र च त्रीणि तत्त्वानि पञ्चमी तु परा कला ॥ ११४ ॥  
	शिवतत्त्वात्मकं तत्र पुराणि दश पञ्च च ।  
	वर्णा विसर्गपूर्वा ये षोडश स्वरसञ्ज्ञिताः ॥ ११५ ॥  
	ओमित्याद्यं पदं मन्त्राः शिवास्त्रेशानशब्दिताः ।  
	शान्त्यतीता च पञ्चाध्वागर्भिणी परमा कला ॥ ११६ ॥  
	चिन्तनीया महाकाशस्वरूपा मूर्धपङ्कजे ।  
	ईशानो मन्त्रराडेनामधितिष्ठति कारणम् ॥ ११७ ॥  
	देवः सदाशिवस्तत्र कलाध्वेति प्रकीर्तितः ।  
	व्यापको भुवनादीनामभिव्याप्तः स बिन्दुना ॥ ११८ ॥  
	बिन्दुः शक्त्या शिवेनैषा नान्येन व्याप्यते शिवः ।  
  
	त्रीणीति । विद्येश्वरसदाशिवाख्यानीत्यर्थः । अत एव शक्तितत्त्वस्य   
शिवतत्त्वेऽन्तर्भावं मन्यमानः शान्त्यतीताव्याप्तिमाह- पञ्चमी त्विति । व्यापक इति ।   
उक्तदितराध्वनां व्यापकः कलाध्वा बिन्दूपादानक इत्युक्तः । कर्तृभूतः शिवः   
करणभूतया समवायिन्या शक्त्या बिन्दुमधितिष्ठति, शिवस्य तु नाधिष्ठाताऽस्तीत्यर्थः   
॥ १०९-११८ ॥  
  
	एतदेवाह-  
  
	स हि देवः समावृत्य स्वशक्त्याऽनन्यभूतया ॥ ११९ ॥  
	सर्वमाक्रम्य च तया विजानाति करोति च ।  
  
	अतः शक्तेः सर्वज्ञानक्रियारूपत्वं सिद्धम् ॥ ११९ ॥  
  
	इदानीं व्याप्तिस्वरूपं विचारयति-  
  
	अन्यस्यान्यत्र सद्भावः सर्वदाऽव्यभिचारिणी ॥ १२० ॥  
	व्याप्तिराप्तपदार्थात्मलाभस्थितिनिबन्धनम् ।  
  
	अन्यस्य आकाशादेः, अन्यत्र कुड्यादावस्तित्वं सर्वकालमव्यभिचारिणी व्याप्तिः ।   
सा च आप्तस्य पदार्थस्य आत्मलाभनिबन्धमुत्पत्तिनिबन्धनं स्थितिनिबन्धनं च भवति   
॥ १२० ॥  
  
	अत एव-  
  
	द्विधा सा सन्निधावेका परमात्मविधानतः ॥ १२१ ॥  
  
	तदेव दर्शयति-  
  
	तत्र सन्निधिमात्रेण विदधात्यखिलं चितिः ।  
	यथार्को दिनचेष्टानां सन्निधेरुपकारकः ॥ १२२ ॥  
  
	चितिश्चैतन्यात्मिका शिवस्य समवायिनी शक्तिः, सङ्कल्पमात्रेण सृष्ट्यादिकृत्यं   
विदधाति, सूर्य इव कमलविकासादि । तथा ह्यात्मनोऽपि स्वदेहस्पन्दनादौ   
सङ्कल्पमात्रेण कर्तृत्वं दृष्टम् ॥ १२२ ॥  
  
	ततश्च चिदधिष्ठानेनैव जडस्यात्मनि विधानरूपा व्याप्तिरित्याह-  
  
	बिन्दुरात्मनि नादादीनध्वनः षडपि क्रमात् ।  
	विचित्रैः परिणामैस्तैर्विदधाति शिवेरितः ॥ १२३ ॥  
	यथा मृत्कलशादीनि कुलालाधिष्ठिता सती ।  
  
	अध्वनः षडपीति । कलावर्णपदमन्त्रतत्त्वभुवनात्मनः सर्वानेव बिन्दुरुत्पादयति   
। तत्त्वभुवनाध्वानौ शुद्धरूपावेव, अशुद्धयोस्तु तत्त्वभुवनाध्वनोर्मायोत्पन्नत्वात् ॥   
१२३ ॥  
  
	किञ्च-  
  
	येन यद् व्याप्यते वस्तु परिणामितया स्वयम् ॥ १२४ ॥  
	सा तस्य विकृतिः प्रोक्ता हेम्नस्तु मकुटो यथा ।  
  
	एनमेवार्थं साध्यविषये योजयति-  
  
	बिन्दुना व्याप्यते योऽसौ षड्विधोऽध्वा कलादिकः ॥ १२५ ॥  
	सा तस्य विकृतिस्तेन व्याप्तत्वान्नादबिन्दुवत् ।  
  
	अशुद्धतत्त्वभुवनव्यतिरिक्तः षड्विधोऽध्वा कार्यत्वेन नादबिन्दुवत् स्वकारणं   
बिन्दुं गमयतीति भावः ॥ १२५ ॥  
  
	इदानीं बिन्दुसमवायवादिनां मतमुपन्यस्यति-  
  
	केचिदाचक्षते बिन्दुः समवैति शिवे ततः ॥ १२६ ॥  
	दृक्शक्तिवत् क्रियाशक्तिरियं कुण्डलिनी परा ।  
  
	ज्ञानशक्तिवदन्यापि बिन्द्वात्मिका क्रियाशक्तिः शिवे समवैति, न तु मायावत् ततो   
व्यतिरिक्तेति भावः ॥ १२६ ॥  
  
	एवं च-  
  
	द्वे शक्ती समवायिन्यौ शिवे ज्ञानक्रियात्मिके ॥ १२७ ॥  
  
	एतदेव प्रपञ्चयति, तत्र-  
  
	आद्या तु संविद् विज्ञानं क्रिया कुण्डलिनी परा ।  
  
	आद्यायाः संविद् विज्ञानमिति च व्यपदेशः । अन्यस्यास्तु क्रिया कुण्डलिनीति च ॥   
१२७ ॥  
  
	तयोस्तु-  
  
	ज्ञानशक्त्या विजानाति क्रियया कुरुते जगत् ॥ १२८ ॥  
  
	शिव इत्यध्याहारः ॥ १२८ ॥  
  
	कुत इत्यत्राह-  
  
	क्रिया हि फलदा पुंसां न ज्ञानं स्यात् फलप्रदम् ।  
  
	यतः कुलालादीनामपि क्रियाशक्तिरेव प्रयत्नात्मिका घटाद्युत्पादनरूपं   
फलमावहति, ज्ञानशक्तिस्तु तत्तदर्थविषयीकरण एव चरितार्था । ततः शिवोऽपि   
ज्ञानशक्त्या विजानन् क्रियाशक्त्या सर्वं करोतीति ॥  
  
	ततश्च-  
		  
	ताभ्यां न विरहस्तस्य ते च न स्तः शिवं विना ॥ १२९ ॥  
  
	इत्थं मतान्तरेण बिन्दोः शिवसमवायं प्रदर्श्य तन्मतेनैव   
सदाशिवादितत्त्वान्यपि दर्शयति-  
  
	तयोः प्रसरतोः साम्ये तत्त्वात्मा स्यात् सदाशिवः ।  
	ईशाऽधिकक्रियाशक्त्योर्विद्याज्ञानातिरिक्तयोः ॥ १३० ॥  
  
	तयोः क्रियाज्ञानयोः साम्येन प्रसरतोः सतोः क्रियाशक्तेरिव   
सदाशिवतत्त्वात्मपरिणामो भवति, क्रियाशक्त्याधिक्ये त्वीश्वरतत्त्वात्मा,   
ज्ञानशक्त्याधिक्येऽपि विद्यातत्त्वात्मा ॥ १३० ॥  
  
	किञ्च-  
  
	तत्त्वेषु तेषु विज्ञानकेवलानां महात्मनाम् ।  
	भुवनानि विचित्राणि स्वभावललिताः प्रियाः ॥ १३१ ॥  
	भोगानप्यपरिम्लानानङ्गानि करणानि च ।  
	विदधाति शिवः शक्तेरनन्यायाः क्रियात्मनः ॥ १३२ ॥  
	नादादीनपि तेनैष कर्ता शुद्धाध्वनो मतः ।  
  
	उक्तार्थमुपसंहरति-  
  
	अतो नायं पृथक् शक्तेः शक्तिरेव क्रियात्मिका ॥ १३३ ॥  
	समवेता शिवे बिन्दुरिति तत्राभिधीयते ।  
  
	अतोऽयं बिन्दुः शिवसमवायिन्या ज्ञानशक्तेर्नात्यन्तं पृथग्भूतोऽपि तत्समवेता   
क्रियाशक्तिरेवेति केचिन्मन्यन्ते । अथ तन्निरासायाह- तत्रेति । सिद्धान्तोऽभिधीयत इत्यर्थः ॥   
१३३ ॥  
  
	तमेवाह-  
  
	सोऽयमात्मनि तत्त्वौघमनेकभुवनावलिम् ॥ १३४ ॥  
	विदधद् विविधानल्पतनुभोगेन्द्रियादिकम् ।  
	बिन्दुराख्यायते युक्त्या परिणामी प्रधानवत् ॥ १३५ ॥  
  
	बिन्दोस्तत्त्वभुवनाद्युपादानत्वेन श्रुतेः प्रधानवद् मृदादिवद् वा   
परिणामित्वमवश्यमभ्युपेयम् ॥ १३४-१३५ ॥  
  
	किमत इत्यत्राह-  
  
	परिणामि च यद्वस्तु तदवश्यं जडात्मकम् ।  
	यथा क्षीरं जडत्वेऽस्य समवायः कथं शिवे ॥ १३६ ॥  
  
	परिणामित्वाच्चास्य क्षीरादिवज्जडत्वं सिद्धम् । ततश्च नास्य चित्समवायो युज्यत   
इत्याह- जडत्व इति ॥ १३६ ॥  
  
	तत्समवायाभ्युपगमे शिवस्याप्यचेतनत्वं प्रसज्यत इत्याह-  
  
	स हि तादात्म्यसम्बन्धो जडेन जडिमावहः ।  
	शिवस्यानुपमाखण्डचिद्घनैकस्वरूपिणः ॥ १३७ ॥  
  
	नित्यमुक्तत्वादनुपमं सर्वविषयत्वादखण्डं चिद्घनं ज्ञानक्रियात्मकं   
घनं शरीरमेकमेव स्वरूपं यस्य तस्य शिवस्य । अयमर्थः- चेतनात्मिका शक्तिरेव   
शिवस्य देहः । सा चैकाऽपि ज्ञेयकार्याद्युपाधिभेदादुपचारेण ज्ञानक्रियाशक्त्या-  
दिव्यपदेशं भजते । पञ्चकृत्योपकारिभिरीशानाद्यवस्थाभेदैः शरीरकार्यं   
कुर्वाणोपचारेण शरीरत्वेनाप्युपचर्यत इति नास्याचेतनबिन्दुसमवायो युज्यते, तत्समवाये   
त्वचेतनत्वादिदोषप्रसङ्गात् ॥ १३७ ॥  
  
	अस्त्वचेतनः को दोष इति चेत्-  
  
	यस्त्वेनं मन्यते मोहाज्जडधीर्जडमीश्वरम् ।  
	न तस्य युक्तिः शास्त्रं वा नात्मा नास्ति च देवता ॥ १३८ ॥  
  
	ईश्वरस्याचेतनत्वाभ्युपगमे जगत्कर्तृत्वेनेश्वरं साधयताऽनुमानेन, तस्य   
चेतनत्वादिस्वरूपप्रतिपादकैरागमै-श्च बाधः । किञ्च, न्यायस्य   
समानत्वाच्छिवसमानजातीयात्मानो-ऽप्यचेतनाः प्रसज्येरन् । तेषां च   
भोगमोक्षकर्तृतया देवतापि न सिद्ध्यति ॥ १३८ ॥  
  
	ततश्च-  
  
	स वर्जनीयो विद्वद्भिः सर्वास्तिकबहिष्कृतः ।  
  
	ननु युष्मत्पक्षेऽपि शिवस्य कर्तृत्वेनाभ्युपगमात् क्रियावेशेन   
परिणामिताप्रसङ्गः ? अत आह-  
  
	क्रियया हेतुभूतत्वात् क्रियाशक्तिश्चिदेव यत् ॥ १३९ ॥  
  
	नात्र क्रियावेशः, कर्तृत्वमपि तु क्रियायां शक्तत्वमेव ।   
ततश्चायस्कान्तशक्तेरिवायसि शिवशक्तेः सन्निधिमात्रेण बिन्दावेव क्रियावेशः, अतः   
क्रियाहेतुभूतत्वाद् ज्ञानशक्तिरेव क्रियाशक्तिरुच्यत इत्यविरोधः ॥ १३९ ॥  
  
	अत्र पराशङ्कापूर्वकं जायतेऽध्वा यतः शुद्धः (श्लो० २२) इत्यादि प्रागुक्तमेव   
समर्थयति-  
  
	बिन्दुरन्यो न मायोर्ध्वमचिदस्तीति चेन्मतम् ।  
	जायतेऽध्वा कुतः शुद्धः क्व वा लीयेत केन वा ॥ १४० ॥  
	षोढा भवेदयं तत्त्वभुवनादिविभेदतः ।  
	विज्ञानकेवलास्त्रेधा कथं कस्माच्च ते पुनः ॥ १४१ ॥  
  
	विमुच्येरन्नृते बिन्दोस्तद्वैचित्र्यविधायिनः ।  
  
	ननु चिद्रूपा शिवशक्तिरेव तस्य सर्वस्य हेतुरत आह-  
  
	नहि चित् परिणामेन कुरुते तदशेषतः ॥ १४२ ॥  
	चैतन्यभावादित्यग्रे वक्ष्यते शक्तिनिर्णये ।  
  
	एतत्प्रागेव दर्शितम् । साधितं चास्माभिस्तत्त्वप्रकाशवृत्तौ विस्तरेण ॥ १४२ ॥  
  
	अत्र पराशङ्का-  
  
	स्यादेष कल्पितानेकभेदः कार्यविशेषतः ॥ १४३ ॥  
	एक एव शिवो नैकशक्तिमानिति चेन्मतम् ।  
  
	ननूक्तवच्चेतनस्य शिवस्य तत्त्वादिरूपेण परिणामो न युज्यते, किन्त्वेकस्यापि   
शिवस्यानेकशक्तेः कार्यभेदादौपचारिकः सदाशिवादितत्त्वभेदः काल्पनिक एव, न तु   
पारमार्थिक एवेति यद्येवं भवतोऽभिमतम्, तत्सत्यमेव, अधिष्ठातृविषये   
शिवस्याधिष्ठातुरवस्थाभेदस्याधिष्ठेयभेदकृतत्वेनौपचारि-कत्वात् । अधिष्ठेयस्य   
शुद्धाध्वनस्तत्त्वभुवनादिभेदः सत्य एव, अन्यथोपचारस्याप्ययोगात् ॥ १४३ ॥  
  
	अथ चिद्विवर्ततया सोऽप्यसत्य एवेष्यते, तदानीम्-  
  
	मायेयोऽपि तथा तु स्यादध्वा युक्त्यविशेषतः ॥ १४४ ॥  
  
	विवर्ताभ्युपगमस्याशुद्धाध्वनि सम्भवात् सोऽप्यसत्यतामापाद्येतेत्यर्थः ॥ १४४   
॥  
  
	अस्तु सोऽप्यसत्यः, को दोष इति चेत्, तदयुक्तम्, प्रमाणबाधादित्याह-  
  
यथास्वं हेतुभिः शास्त्रैः प्रत्यक्षैरपि योगिनाम् ।  
प्रसिद्धानध्वनः शुद्धान् प्रत्याचष्टे कथं सुधीः ॥ १४५ ॥  
  
	अत्र च शुद्धाध्वन इत्युपलक्षणमशुद्धानामपि तत्त्वादी-नाम् । ततश्च   
शुद्धाशुद्धरूपस्य जगतोऽसत्यताभ्युपगमः सर्वप्रमाणबाधित इति तद्वादिनो   
दुर्बुद्धय एवेति भावः ॥ १४५ ॥  
  
	तथाहि-  
  
	विशिष्टे परमोदारदातरीशे यथागमम् ।  
	प्रवृत्तिरुपभोगाय मोक्षाय च निगद्यते ॥ १४६ ॥  
  
	शास्त्रतस्तावद्भोगमोक्षप्रदे शिवे सिद्धे सति शास्त्रोपदिष्टक्रमेणैव भोगार्थं   
मोक्षार्थं वाऽऽत्मनां प्रवृत्तिर्यथाऽधिकारं दृश्यते ॥ १४६ ॥  
  
	किञ्च, भोगस्थानमपि साक्षाच्छिवकर्तृकमत्यन्तशुद्धं शास्त्रेषु श्रूयत इति   
दर्शयितुं श्रीमन्मतङ्गसूत्रं (वि० २६।६३) पठति-  
  
	सदाशिवपदं योगाच्चर्यातो वाऽथ दीक्षया ।  
	प्राप्यते चित्तभेदेन मोक्षो वाऽथ चतुष्टयात् ॥ १४७ ॥  
  
	चित्तभेदशब्देनात्र ज्ञानं विवक्षितम् । ततश्च शुद्धाध्वनि कर्मणः   
प्रगमासम्भवात् तज्जन्यस्य च भोगस्य सुखदुःखमोह-रूपत्वेनाशुद्धत्वात्   
सदाशिवादिभुवनवर्त्यपरमोक्षसञ्ज्ञः शुद्धभोगः, परमोक्षश्च शिवसाम्यरूपो   
योगादिसहकृतदीक्षया प्राप्यते । तत्र मलपरिपाकमान्द्ये भौतिकदीक्षाभाजां   
भोगानन्तरं मोक्षप्राप्तिः, विशिष्टमलपरिपाकवतां नैष्ठिक-दीक्षाभाजां   
शरीरपातानन्तरम्, सद्योनिर्वाणदीक्षाभाजां च तदनन्तरमेव मोक्षप्राप्तिः । नन्वस्मिन्   
सूत्रे दीक्षाचर्याज्ञान-योगाख्यानि चत्वार्यपि समविकल्पानि भोगमोक्षसाधनानीति   
प्रतीयन्ते ? नैवम्, वाक्यार्थानभिज्ञानात् । एवं हि तत्र वाक्यार्थः-   
सदाशिवपदस्यात्रोपलक्षणत्वात् तत्तद्भुवनेश्वर-साक्षात्कारफलाद् योगात्,   
तत्तदाराधनात्मिकया वा चर्यया, तत्तद्भुवनयोजनात्मिकया दीक्षया च,   
तत्तद्भुवनेश्वरस्वरूप-निष्ठेन च ज्ञानेन तत्तद्भुवनेषु प्राप्तिर्भवत्येव, न तु   
समविकल्पतया । ज्ञानादिष्वपि दीक्षया विनाऽनधिकारात् तस्या एव प्राधान्यं यतः ।   
मोक्षो वाऽथ चतुष्टयात् । अस्मात् समुच्चितान्-नैकस्माद् भोगो वेति वाशब्दार्थः । तथा   
च चर्यायोगयोस्तावज्-ज्ञानं विनानुष्ठानमेव नोपपन्नम्, नह्यज्ञातेऽर्थे योगश्-चर्या   
वा सम्भवति । ज्ञानमपि द्रव्यत्वान्मलादिबन्धानां चक्षुषः पटलानामिव   
चक्षुर्वैद्यव्यापाराद् दीक्षाख्यमीश्वर-व्यापारं विना न तेभ्यः पुंसां मोक्षं   
कर्तुं क्षममित्युक्तम् । अतो दीक्षैव मोक्षहेतुः । उक्तं च तत्रैव प्रकरणान्तरे-   
तस्मान्मन्त्रक्रिया मुख्या सेश्वरी मुक्ति मुक्तिदा (म० वि० ७।७४) इति ।   
श्रीमत्षट्साहस्रिकायामपि- दीक्षैव मोक्षदा पुंसां चिदभिव्यक्तिकारिणी इति ॥ १४७ ॥  
  
	अत्र च सदाशिवपदस्य भोगाधिकरणत्वं श्रूयत इत्याह-  
  
	इति भोगः समाख्यातः सदाशिवपदं महत् ।  
  
	भोगशब्देनोपचाराद् भोगाधिकरणमुच्यते । सदाशिवपदमित्यपि   
शुद्धाध्वभुवनोपलक्षणमित्युक्तम् ॥  
  
	अस्य च भुवनरूपत्वेन कार्यत्वात् शुद्धाध्वत्वाच्च बिन्दुरेवोपादानकारणतया   
सिद्ध इत्युक्तमित्यभिप्रायेणाह-  
  
	न तत्र मायोपादानं तनुभोगादि जायते ॥ १४८ ॥  
	विशुद्धत्वादतः सिद्धः शुद्धाध्वा चोपभुक्तये ।  
  
	तत्र सदाशिवपद इति ॥ १४८ ॥  
  
	अन्यथाऽपि शुद्धाध्वसाधनायाह-  
  
	किञ्च माया प्रयोज्येन कर्त्रा केनाप्यधिष्ठिता ॥ १४९ ॥  
  
	उपादानं कलादीनां कलाव्याप्तस्वरूपिणी ।  
	यथा मृत्कलशादीनां कुलालेन तथा ह्यसौ ॥ १५० ॥  
  
	सत्कार्यपक्षाश्रयणेन कलादिपृथिव्यन्तं कार्यं कलाः, ताभिः   
शक्तिरूपाभिराश्रयत्वेन व्याप्यत इति कलाव्याप्तस्वरूपिणी माया मृदादिवदशुद्धत्वात्   
शिवप्रयोज्येन कर्त्रा क्षोभ्यते, न तु बिन्दुवत् साक्षाच्छिवेनेत्युक्तम्- शुद्धेऽध्वनि शिवः   
कर्ता प्रोक्तोऽनन्तोऽसिते प्रभुः ॥ (कि० वि० ३।२७) इति । कुलालस्यापि शिवप्रयोज्यत्वं दर्शयति-   
तथा हीति ॥ १४९-१५० ॥  
  
	प्रयोज्यः पशुभावेन कर्ता हेतुर्महेश्वरः ।  
  
	पशुत्वादेव कुलालः प्रयोज्यः कर्ता, निर्मलत्वाच्छिवः प्रयोजककर्तेत्यर्थः ॥  
  
	तथाहि-  
  
	अज्ञो जन्तुरनीशोऽयमात्मकार्येऽपि कीर्तितः ॥ १५१ ॥  
	ईश्वरप्रेरितः कुर्याच्छुभं वा यदि वाऽशुभम् ।  
  
	इत्थं दृष्टान्तं प्रसाध्य दार्ष्टान्तिके योजयति-  
  
	प्रयोज्यत्वाच्छरीरादियुक्तोऽनन्तः कुलालवत् ॥ १५२ ॥  
	मायायाः क्षोभको येन शरीरेणेन्द्रियेण च ।  
	देशादिना स सिद्धोऽध्वा विशुद्धः शिवशासने ॥ १५३ ॥  
  
	येनेति यन्मयेनेत्यर्थः । देशादिनेति भुवनाद्यात्मनाऽऽश्रयेण । आदिग्रहणात्   
प्रागुक्तेन सविकल्पकज्ञानहेतुना शब्देन च युक्तोऽनन्तः कर्ता । स शुद्धोऽध्वा   
शिवशास्त्रे सिद्ध इति ॥ १५२-१५३ ॥  
  
	इत्थं मतान्तरनिराकरणेन परिग्रहशक्तिरूपां   
शुद्धाध्वोपादानभूतामचेतनां परबिन्दुसञ्ज्ञां महामायां प्रसाध्य   
मतान्तरेणाऽशुद्धाध्वनोऽपि बिन्दूपादानत्वं मायायाश्च कार्यत्वमुपन्यस्यति-  
  
	अवस्थामपरे बिन्दोर्मायामाहुर्विपश्चितः ।  
	कलाव्याप्तस्वरूपा च पुद्गलाधिष्ठिता च यत् ॥ १५४ ॥  
  
	यद्यस्माच्छुद्धविद्यातत्त्वाद् मायाऽपि बैन्दवीभिः कलाभिर्व्याप्ता   
पश्चात्माधिष्ठिता च, तस्मात् तामपि बिन्दोरेवावस्थां कार्यरूपां सूक्ष्मां   
परिणतिमाहुः ॥ १५४ ॥  
  
	तथैव प्रकृतिस्तेषां स्थूला सूक्ष्मा परेत्यसौ ।  
	महामाया भवेत् त्रेधा तत्र स्थूला गुणात्मिका ॥ १५५ ॥  
	बुद्ध्यादिभोग्यजननी प्रकृतिः पुरुषस्य सा ।  
  
	प्रकृतिमपि तस्यैव स्थूलमवस्थान्तरमाहुः । एवं तेषां   
बिन्द्वेकोपादानवादिनां सा महामाया स्थूलसूक्ष्मपरभेदेन त्रिधा भिद्यते ।   
स्थूला सा बिन्द्ववस्था सत्त्वरजस्तमोरूपा पुरुषस्य बुद्ध्यादीनि भोगसाधनानि तत्त्वानि   
भोग्यांश्च विषयान् परम्परयोत्पादयन्ती प्रकृतिरुच्यते ॥ १५५ ॥  
  
	सूक्ष्मा कलादितत्त्वानामविभागस्वरूपिणी ॥ १५६ ॥  
	जननी मोहिनी माया सर्वाशुद्धाध्वकारणम् ।  
  
	सूक्ष्मा तु मायासञ्ज्ञा भोक्तृत्वहेतूनां कलादितत्त्वानां सर्वस्य च   
प्रकृत्यादेरपि तत्त्वभुवनात्मनस्तद्वर्तिनश्च साक्षात् परम्परया च कारणं भवति ॥   
१५६ ॥  
  
	किञ्च-  
  
	मन्त्रयोनिः परा माया नित्या कुण्डलिनी तु या ॥ १५७ ॥  
	उपादानं शरीराणां विद्याविद्येश्वरात्मनाम् ।  
  
	परा तु मायोपादानमिति । मायायाश्चोपादानभूता महामायेत्यर्थः । सा च   
नित्या, परमकारणत्वात् ॥ १५७ ॥  
  
	ततश्च-  
  
	कार्यात्मिका सा मायेयं परिणामवती च यत् ॥ १५८ ॥  
	शरीरेन्द्रियसंयुक्तं कर्तारं साधयेत् ततः ।  
  
	एवं च-  
  
	विशुद्धस्याध्वनः सिद्धिरनिवार्याऽवतिष्ठते ॥ १५९ ॥  
	येषां माया मतेऽनित्या कलाविद्यादिकारणम् ।  
	न तेषामसितो मार्गः कलाशुद्ध्या विशुद्ध्यति ॥ १६० ॥  
  
	इत्थं परमतेन मायायाः कार्यत्वं प्रसाध्य मायाया अनित्यत्वे   
दूषणमाह- येषामिति । मायाया अनित्यत्वेन शुद्धाध्वो-पादानत्वानभ्युपगमे   
बिन्दुकार्यभूतकलाध्वशुद्ध्या मायाकार्यस्याशुद्धस्याध्वनः शुद्धिर्न भवेत्, अन्यस्य   
शुद्ध्याऽन्यस्य शुद्ध्ययोगात् । ततस्तच्छुद्ध्यन्यथानुपपत्त्या शुद्धाध्वापि बिन्दुकार्य   
एवाभ्युपगन्तव्यः ॥ १५९-१६० ॥  
  
	एतदेवाह-  
		  
	कला हि शोधिताः पञ्च निवृत्त्याद्या विशुद्धये ।   
	तत्त्वादीनामतो बिन्दोः कार्यमध्वा विशेषतः ॥ १६१ ॥  
  
	बिन्दुकार्यत्वे ह्यपादानभूतकलाशुद्ध्या सर्वस्य तत्त्वादेः शुद्धिरनिवार्येति   
भावः ॥ १६१ ॥  
  
	ननु व्यापिकानां कलानां शुद्ध्या व्याप्यस्य तत्त्वादेः शुद्धिर्भविष्यतीत्यत   
आह-  
  
	न तु व्यापकमात्राणां शुद्ध्या शुद्धिर्मताऽध्वसु ।  
	अनुपादानरूपाणां कलानां नित्यशुद्धयोः ॥ १६२ ॥  
	शिवशक्त्योर्विशुद्ध्यैव सदा शुद्धिप्रसङ्गतः ।  
	इत्याख्याता महामाया सर्वाध्वप्रकृतिः परा ॥ १६३ ॥  
	आचार्यैस्तैरशेषाध्वकार्यवादविचक्षणैः ।  
  
	अत्र च मायाया अनित्यत्वे प्रमाणाभावात्, शुद्धस्य   
बिन्दोरशुद्धोपादानत्वायोगात्, नित्यत्वश्रुतिविरोधाच्चायं पक्षः प्रयत्नेन निराकृत इति   
मत्वा सिद्धान्तज्ञानिनामाचार्याणां मतेन मायाया नित्यत्वसाधनायाह-  
  
	अन्ये तु कथयन्त्यत्र मायामध्वस्वनश्वरीम् ॥ १६४ ॥  
	उपादानं कलादीनामभिव्याप्तां च बिन्दुना ।  
  
	तदुक्तं श्रीमत्स्वायम्भुवादौ- मायातत्त्वं जगद्बीजमवि-नाश्यव्ययात्मकम् इत्यादि   
। श्रीमद्रौरवेऽपि- विद्याराजाधिराजेशो मायां विक्षोभ्य मन्त्रराट् ।   
कलामुत्पादयामास (१।६-७) इत्यादि ॥ १६४ ॥  
  
	ननु मायाया अकार्यत्वेऽप्यशुद्धाध्वनो व्यापकमात्रकला-शुद्ध्या   
शुद्धिर्भवेदिति चेदतिप्रसङ्गादित्युक्तम्, अत आह-  
  
	शुद्धिश्च तादृशी ज्ञेया तयोरागमवेदिभिः ॥ १६५ ॥  
	यया व्यापकशुद्ध्यैव विशुद्धिरितराश्रया ।  
  
	व्यापककलाशुद्ध्या व्याप्यस्याध्वमात्रस्य शुद्धिर्दीक्षायां   
कर्मभोजनादिद्वारेणोपपद्यत इत्यागमेषु श्रूयते । अयं चात्राभिप्रायः- कर्मसद्भावे   
ह्यात्मनां कलादिकोऽशुद्धाध्वा बन्धत्वेनावतिष्ठते, तस्य शुद्धिस्तान् प्रति   
बन्धकत्वनिवृत्तिरेवाभिमता । सा च मलपरिपाकयुक्तस्य दीक्षया कर्मक्षयादुपजायते ।   
तदुक्तं श्रीमत्किरणे- अनेकभविकं कर्म दग्धबीजमिवाणुभिः । भविष्यदपि संरुद्धं   
येनेदं तद्धि भोगतः ॥ (वि० ६।१९) इति । श्रीमत्स्वायम्भुवेऽपि- धर्माधर्मक्षय-करी   
दीक्षा इति । अतश्च सर्वेष्वध्वसु प्रत्येकमितराध्वान्तर्भावेन भोगभोजनादिरूपा   
दीक्षोपपद्यत इति व्यापककलाध्वशुद्ध्या व्याप्यस्याशुद्धस्यापि तत्त्वभुवनादेरध्वनः   
साधारणरूपस्य तं प्रति बन्धकत्वनिवृत्तिलक्षणा शुद्धिरुपपद्यत इति न कश्चिद्दोषः ॥   
१६५ ॥  
  
	इत्थं मायाया नित्यत्वेऽपि दोषाभावमुक्त्वा पुनरपि बिन्दुमेव विशेषयति-  
  
	मन्त्रयोनिर्महामाया या परिग्रहवर्तिनी ॥ १६६ ॥  
	शिवस्य शक्तिराक्रान्ता यया सर्वेऽपि पुद्गलाः ।  
  
	वाच्यमन्त्राणामुत्पत्त्ययोगाद् वाचकमन्त्राणां शब्दोपादानत्वेन   
योनिर्महामाया । सा च शिवस्य परिग्रहशक्तिरुच्यते, यया सर्वेऽपि पशवः   
प्रोक्तवन्नादादिद्वारेणाऽधिष्ठिताः ॥ १६६ ॥  
  
	किञ्च-  
  
	सेयं क्रियात्मिका शक्तिरीश्वरी सर्वदोदिता ॥ १६७ ॥  
	वर्तमाना पशुष्वेव पाशत्वेन व्यवस्थिता ।  
  
	एषा च सर्वदेश्वरस्य क्रियाशक्त्यधिष्ठितत्वात् शुद्धकार्योत्-पादनार्थमात्मनां   
च क्रियाशक्त्यविवेकेन स्थितत्वाच्च कैश्चिद् भ्रान्त्या क्रियाशक्तिरैश्वरीति प्रोक्ता, न तु   
परमार्थतश्चित्सम-वायिनी क्रियाशक्तिः, उपादानत्वेनाचेतनत्वादित्युक्तम् । अत एव   
मुक्ताणुषु न प्रवर्तते, पशुष्वेव वर्तमानत्वात् । इयमपि पाशतयैव स्थिता, न तु   
पाशातीतशिवसमवायेनेति ॥ १६७ ॥  
  
	अतश्च-  
  
	पशून् वर्तयते नित्यं नानायोनिष्वनिश्चिता ॥ १६८ ॥  
  
	सेयं क्रियाशक्तिरव्यतिरेकेण ज्ञाता सती पशूनशुद्धासु योनिषु योजयति । तद्विवेके   
तु नाशुद्धयोनिप्राप्तिरित्यर्थः ॥ १६८ ॥  
  
	किञ्च-  
  
	स्वपरामर्शवीर्येण भोगमोक्षौ प्रयच्छति ।  
  
	स्वकीयेन परामर्शज्ञानात्मना वीर्येण भोगमोक्षौ प्रयच्छति, भोगमोक्षयोः   
परम्परयोपकारिणी भवतीत्यर्थः ॥  
  
	माया तु भोगोपकारिका, अनात्मादिष्वात्मादिज्ञानहेतुत्वात्, तत्रास्य   
भोगोपकारित्वं दर्शयति-  
  
	सा भोगसाधनोपायप्रत्ययोदयहेतुना ॥ १६९ ॥  
	शब्दानुवेधेन सदा मोहयेदविवेचिता ।  
  
	अविवेचितस्वरूपा महामाया   
भोगसाधनग्रहणोपायभूतसविकल्पकज्ञानोत्पत्तिहेतुना शब्दानुवेधेन सर्वदा पशून्   
मोहयति ॥ १६९ ॥  
  
	तदानीं च-  
  
	सर्वथैवामृतप्राप्तेः पृथक्कारं प्रतन्वती ॥ १७० ॥  
	ततोऽभूद् विषयाभोगप्रीतिलालसचेतसः ।  
  
	विषयाभोगश्रद्धालोः पुंसः सर्वथा मोक्षप्राप्तेर्बहिर्भावं तदानीं   
करोतीत्यर्थः ॥ १७० ॥  
  
	मोक्षोपकारकत्वमपि दर्शयति-  
  
	ज्ञानं परामृतोपायहेतुः परिकरः पशोः ॥ १७१ ॥  
  
	परमोक्षप्राप्त्युपायस्य दीक्षाख्यस्य तदुत्तरकालानुष्ठेयस्य च नित्यादिकर्मणः   
कारणं परिच्छेदज्ञानमेव, अज्ञातविषयेऽनुष्ठानासम्भवात्,   
निर्बीजदीक्षायामप्याचार्यस्य ज्ञानप्रधानत्वात् ॥ १७१ ॥  
  
	तस्य च शिवादिवस्तुविषयकज्ञानस्य शास्त्रद्वारेण बिन्दुरेव सम्पादक इत्याह-  
  
	तच्च शब्दानुवेधेन शब्दराशेरभूदसौ ।  
	शब्दराशिश्च बिन्दूत्थो बिन्दुर्नादादसावपि ॥ १७२ ॥  
	बिन्दोरनाहतादेष कारणं शुद्धवर्त्मनः ।  
  
	अनाहतबिन्दुरिति शुद्धाध्वयोनेर्महामायायाः सञ्ज्ञा । तस्याश्च   
नादबिन्द्वादिक्रमेण शब्दोत्पत्तिरित्युक्तम् ॥ १७२ ॥  
  
	तत्र भोक्तृतया भोगैः शरीरेन्द्रियगोचरैः ॥ १७३ ॥  
	मलः कर्म च माया च विशुद्धमनुमीयते ।  
  
	तत्र च विद्येश्वरादीनां भोक्तृत्वश्रुतेर्भोगस्य   
शरीराद्यविनाभावादशुद्धभोगसाधनशरीरादिहेतूनां मलमायाकर्मणां   
तत्रासम्भवात् शुद्धभोगसाधनैः शरीरादिभिर्भोक्तृत्वहेतुः शुद्धोऽधिकारमलः   
शुद्धं चेश्वरसेवात्मकं सहकारि कर्म, शुद्धा च माया   
शरीराद्युपादानमनुमीयते । तयोश्चाधिकारमलेश्वरसेवात्मक-  
कर्मणोर्महामायाभुवनप्राप्तिस्तत्कारणभूतदीक्षा वा सम्पादिका, मायोत्तीर्णानां   
विच्छिन्नावारकमलानामेव तत्सम्भवात् ॥ १७३ ॥  
  
	एतदेवाह-  
  
	मायैव कारणं शुद्धाशुद्धयोर्मलकर्मणोः ॥ १७४ ॥  
  
	अशुद्धस्य त्वनात्मादावात्माद्यभिमानरूपस्य पुंस्त्व-  
मलस्याशुद्धभोगहेतोश्चाश्वमेधब्रह्महत्यात्माद्यनुष्ठान-रूपस्य   
कर्मणोऽशुद्धमायाकार्यसम्पर्कः कारणमित्याह-  
  
	अशुद्धयोरशुद्धैव मायाऽतो द्विविधा मता ।  
  
	न त्वाणवमलस्य सा हेतुरिति व्याख्येयम्, तस्यानाद्यावारकत्वेन श्रवणात्,   
आदिमत्त्वे च आवरणकारणासम्भवात् । ननु कर्माप्येवमनादिकम् (कि० वि० ३।७) इति श्रुतेः,   
कर्मसद्भाव एव मायाप्रवृत्तेश्च कथं कर्मणो माया कारणमुच्यते, सत्यं   
प्रवाहानादिरेव कर्मशरीरप्रबन्धः, कर्माभावे मायायाश्चाप्रवृत्तिरेव, तथापि   
कर्मानुष्ठानस्य देहवतामेव सम्भवाद् वासनारूपस्य च कर्मणो बुद्धिद्वारेण   
मायास्थत्वात् तथोक्तमित्यविरोधः । कर्मापि कृष्यादिकर्मवत्, प्रकृतिसंस्कारकत्वात्   
पुरुषसंस्कारकत्वे तस्य विकारित्वप्रसङ्गाद् बुद्धौ गुणत्वेन वर्तत इयुक्तं   
श्रीमन्मतङ्गादौ । अतश्च मायामहामायात्मकद्वयं नित्यसिद्धमित्याह- मायाऽत इति ।   
एवं विसदृशकार्यत्वाद् मायाया बिन्दुकार्यत्वं न सम्भवतीति भावः ॥  
  
	बिन्दोर्विवेके सहसा च्छिद्यते मलकम्बुकः ॥ १७५ ॥  
  
	मलस्य द्रव्यत्वेन ज्ञानानिवर्त्यताया उक्तत्वात्, दीक्षया क्षपितमलानामेव   
शुद्धाध्वभुवनप्राप्तेः शास्त्रद्वारेण महामायापुरुषविवेकज्ञानस्य   
सम्भवाच्चाधिकारमलक्षयस्तद्विवेके भवति ॥ १७५ ॥  
  
	मायापुरुषविवेके तु धर्माधर्मतुषक्षयः ।  
  
	यदाहुः- ज्ञानाग्निः सर्वकर्माणि भस्मसात् कुरुते (भ० गी० ४।३७) इति । ततश्च   
कर्मक्षयेऽपि परिणतमलानां विज्ञानकेवलत्व-मेव । प्रकृतिपुरुषविवेके तु तदपि नास्त्येव   
। यदुक्तं सिद्धगुरुभिः- गुणतत्त्वोर्ध्वभोगस्य कर्मणोऽनुपलब्धितः । कैवल्यमपि   
साङ्ख्यानां नैव युक्तमसङ्क्षयात् ॥ (प० मो० का० ५३) इति ॥  
  
	ततश्च-  
  
	उत्तीर्णमायमात्मानं महामायानुषङ्गिणम् ॥ १७६ ॥  
	उद्दिश्य शक्तिरीशस्य बिन्दोः क्षोभाय वर्तते ।  
  
	साधकदीक्षाभाजं शुद्धभोगाभिलाषिणं प्रति शिवशक्तिर्बिन्दोः क्षुब्धात्   
शरीरादीन्युत्पादयतीत्यर्थः ॥ १७६ ॥  
  
	स च शक्त्या क्षोभितः-  
  
	यथोदधिरुपर्येव विकरोत्यनिलेरणात् ॥ १७७ ॥  
	तथैकदेशतो बिन्दुः शक्तेर्व्याप्नोति चाखिलम् ।  
  
	शक्तेः प्रेरणाद् घृतकीटन्यायेनैकदेशेन बिन्दुर्विकरोति, न तु क्षीरदधिन्यायेन   
सर्वात्मना, तथा सत्यनित्यत्वप्रसङ्गादनवस्थाप्रसङ्गाच्चेत्यर्थः । किञ्च,   
स्वकार्यरूपाभिः कलाभिः प्रागुक्तं विश्वं व्याप्नोति चेत्यर्थः ॥ १७७ ॥  
  
	अयं च न्यायोऽन्यत्रापि समान इत्याह-  
  
	एवं मायैकदेशेन विकरोति तथाखिलम् ॥ १७८ ॥  
	व्याप्नोति कार्यमात्मीयं तथैवाव्यक्तमिष्यते ।  
  
	अयमत्र बिन्दोर्मायाप्रधानयोर्विशेषो यत् स्वकार्यमेवैते व्याप्नुवतः, न तु   
स्वस्मादूर्ध्वम्, तत्र प्रगमासम्भवात् । अतः शुद्धस्य त्वशुद्धाध्वन्यपि व्यापकत्वात्   
प्रगमः सम्भवत्येव ॥ १७८ ॥  
  
	इदानीं बिन्दोरवस्थान्तराधिष्ठानादौपाधिकः शिवस्य लयादिभेद इत्याह-  
  
	तत्राक्षुब्धे भवेद् भोगो बिन्दावानन्दरूपिणि ॥ १७९ ॥  
	क्षुब्धेऽधिकारो देवस्य लयोऽतिक्रान्तबिन्दुकः ।  
  
	तत्रानन्दरूपिणि समन्ताद्व्याप्तिसमृद्धिभाजि बिन्दावक्षुब्धे शिवशक्त्या   
क्षोभनिमित्ते विषयीकृते प्रसवौन्मुख्यभाजि सति शिवशक्तेरुद्योगात् पालनात्मको भोगो  
  
भवति । क्षुब्धे तूत्पादितकार्ये शक्तेर्व्यापृतत्वादधिकारः । उपसंहृतकार्ये   
स्वरूपनिष्ठे शक्तेरप्युपसंहृतव्यापारत्वाल्लयः ॥ १७९ ॥  
  
	ततश्च शिवशक्त्योर्व्यापारभेदादौपचारिको भेद इत्याह-  
  
	एकैव खलु चिच्छक्तिः शिवस्य समवायिनी ॥ १८० ॥  
	त्रिविधोपाधिसम्भेदाल्लयभोगाधिकारिणी ।  
	तयैतयाऽभिसम्बन्धादेको देवस्त्रिधा भवेत् ॥ १८१ ॥  
	शिवः सदाशिवोऽधीशो लयभोगाधिकारवान् ।  
  
	यदुक्तम्- अधिकारी स भोगी च लयी स्यादुपचारतः इति । अनेन   
बिन्दुपरीक्षोपसंहारेण शक्तिपरीक्षोपक्षिप्तेति मन्तव्यम् ॥ १८०-१८१ ॥  
  
	अथ शक्तिलक्षणमाह-  
  
	शक्तिरप्रतिघोदारमरीचिनिचयात्मिका ॥ १८२ ॥  
	नित्योदितानवच्छिन्ना निर्विकल्पस्वरूपिणी ।  
	निरावरणनिर्द्वन्द्वनिरुपादानवैभवा ॥ १८३ ॥  
	विविधोपाधिसम्बन्धविवर्तभिदुरोदया ।  
	शान्तोदितप्रपञ्चादिबिन्दुव्याप्तिपटीयसी ॥ १८४ ॥  
	परानपेक्षानन्यात्मप्रकाश्या सर्वतोमुखी ।  
	आदिमध्यान्तरहिता रहिता सर्वबन्धनैः ॥ १८५ ॥  
	निष्ठा काष्ठा परा सूक्ष्मा वस्तुमात्रातिलालसा ।  
  
	मरीचिनिचयोऽत्र ज्ञानक्रियासमृद्धिः, लयावस्थायामस्या   
औपचारिकभेदस्याप्यभावाद् निर्विकल्पस्वरूपिणी सा कथिता । विविधेति   
विचित्रकार्योपाधिसम्बन्धादपारमार्थिकेन भेदशीलोदयेन युक्ता,   
कृत्यभेदाधिकारावस्थायां भिन्नेव लक्ष्यमाणेत्यर्थः । किञ्च, सा   
प्रोक्तप्रपञ्चादिभूतबिन्दुव्याप्तिदक्षा मलरहितत्वेन परानपेक्षत्वादनन्यप्रकाश्या । अत   
एवात्मशक्तिवैलक्षण्येन सर्वबन्धनविरहादिगुणयुक्ता । काष्ठा निरतिशया । निष्ठा   
अतिशयावधिभूता । परा सूक्ष्मा अत्यन्तसूक्ष्मा । अतिलालसा सर्वानुग्रहणशीला च   
बोद्धव्या ॥ १८२-१८५ ॥  
  
	सा च शिवस्य ज्ञानक्रियात्मकं चैतन्यमेवेत्याह-  
  
	चितिरेव मताम्लानमहिमा परमेष्ठिनः ॥ १८६ ॥  
	शिवस्यानाहितापूर्वविशेषस्यैव सन्निधौ ।  
	तयैतयाऽभिसम्बन्धविशेषान्नित्यरूपया ॥ १८७ ॥  
  
	विकरोति विचित्राभिर्वृत्तिभिः स्थगयन्निव ।  
	बिन्दुरापूरयन्नादैराणवं चिन्नभो मुहुः ॥ १८८ ॥  
	सरिद्वानभिसम्बन्धादिन्दुनार्कस्य सन्निधौ ।  
	विकरोति यथा लोलैः कल्लोलैर्नादयन्नभः ॥ १८९ ॥  
  
	कर्तृभूतस्य शिवस्य सन्निधौ करणभूतया शक्त्या सम्बन्धाद् बिन्दुः   
कार्योत्पादक इत्याह- शिवस्येति । बिन्दुः प्रतिपुरुषं भिन्नैर्नादैरात्मनां   
चैतन्यमापूरयतीत्युक्तं प्रागेव ॥ १८६-१८९ ॥  
  
	नन्विन्द्रियादिरहितस्य कर्तृत्वं न युज्यते ? तन्न, स्वदेहस्पन्दादावात्मनः   
शक्तिमात्रस्य करणस्य दर्शनात्, अस्याश्च शिवसमवायेन परिणामाभावात्   
कार्यभेदादौपचारिक एवेच्छाज्ञानक्रियादिभेद इत्याह-  
  
	सैषा शिवाश्रया शक्तिरमोघा बलशालिनी ।  
	एकानेकविभागेव कार्यभेदाद् विभाव्यते ॥ १९० ॥  
	यथैका सवितुः शक्तिर्दानादानादिकर्मभिः ।  
  
	एतदेव प्रपञ्चयति-  
  
	इच्छाकार्यमनिच्छापि कुर्वाणेच्छा चिदव्यया ॥ १९१ ॥  
	ज्ञानमज्ञानरूपैवमक्रियापि क्रिया तथा ।  
  
	ज्ञेयकार्याद्युपाधिभेदात् तस्या ज्ञानाक्रियादिभेद इत्यर्थः ॥ १९१ ॥  
  
	किं बहुना-  
  
	यद् यस्याः कार्यमाम्नायलोकाभ्यामवधारितम् ॥ १९२ ॥  
	तदेतद्रूपिणी शक्तिः कुरुतेऽचिन्त्यवैभवा ।  
  
	अनेनास्याः सर्वाधिष्ठानमुक्तम् । यदाहुः- न सा भावकला काचित्   
सन्तानद्वयवर्तिनी । व्याप्त्री शिवकला यस्यामधिष्ठात्री न विद्यते ॥ इति ।  
  
	अविकारेण सर्वार्थकारित्वमेव दृष्टान्तेन द्रढयति-  
  
	कामानपि बहूनेकः कल्पवृक्षः प्रयच्छति ॥ १९३ ॥  
	चिन्तामणिश्च विविधानचिन्त्यमहिमा यथा ।  
	तथाऽनाहितसंस्कारविशेषैकस्वरूपिणी ॥ १९४ ॥  
	चिदचिन्त्या विभोः शक्तिरशेषार्थक्रियाविधौ ।  
  
	चेतनत्वान्नास्या विकार इत्याह-  
  
	न जायते न म्रियते क्षीयते न च वर्धते ॥ १९५ ॥  
	चितिः शक्तिः प्रकाशत्वादजडत्वाच्च   
  
	अमुमेवार्थं व्यतिरेकेण साधयति-  
  
						यत् पुनः ।  
	उत्पद्यते नश्यति वा चिनोत्यपचिनोति च ॥ १९६ ॥  
	तदप्रकाशरूपं वा जडं वा दृश्यते यथा ।  
	शरीरादि तथा नासौ तस्मान्नैषा विकारिणी ॥ १९७ ॥  
  
	यतोऽसावप्रकाशरूपा जडा च न भवति, ततो न विकारिणीत्यर्थः ॥ १९६-१९७ ॥  
  
	एवमस्याः क्षीरदधिन्यायेन सर्वात्मना परं विकारो निराकृतः,   
इदानीमुक्ताभ्यामेव हेतुभ्यामेकदेशपरिणामोऽपि नास्तीत्याह-  
  
	ताभ्यामेवोपदेशाभ्यां परिणामो निराकृतः ।  
	बोधशक्तेरबोधस्य परिणामो हि दृश्यते ॥ १९८ ॥  
  
	एतदेव प्रपञ्चयति-  
  
	परिणामाऽपरिम्लानं शाश्वतं शिवमाश्रिता ।  
	समवायेन तादात्म्यान्नहि चित् परिणामिनी ॥ १९९ ॥  
  
	परिणामहीनं नित्यं चेतनं शिवं समवायेन   
तादात्म्यलक्षणसम्बन्धेनाश्रिता चिच्छक्तिर्न परिणामिनी भवितुमर्हति । यच्छ्रूयते-   
शक्तिर्नाऽचेतना चितः (मृ० वि० ३।४) इति ॥ १९९ ॥  
  
	ततश्च-  
  
	नित्यैषाऽशेषकार्याणां कारणत्वाद् यथेश्वरः ।  
	सत्त्वे कारणशून्यत्वादपि बिन्दुवदिष्यते ॥ २०० ॥  
  
	अस्याश्चानित्यत्वेऽनवस्थाप्रसङ्ग इति भावः ॥ २०० ॥  
  
	तथाहि तां समाश्रित्य सन्तोऽन्ये शाश्वती सती ।  
	यत्सिद्धौ जगतः सिद्धिर्यदसिद्धौ न किञ्चन ॥ २०१ ॥  
	तत्सत्ता साध्यते कस्य केन वा प्रतिपाद्यते ।  
  
	यस्या उपादानभूतबिन्द्वाद्यधिष्ठातृकर्तृशक्तेः सद्भाव एव   
शुद्धाशुद्धमयस्य कार्यरूपस्य जगतः सिद्धिर्नान्यथा, तस्याः सत्ता केनान्येन   
प्रमाणेन साध्यते ? कार्योत्पत्त्यन्यथानुपपत्त्यैव सा सिद्धेत्यभिप्रायः ॥ २०१ ॥  
  
	इत्थं शक्तिं प्रसाध्य चिदचिदद्वैतवादिनां मतमुपन्यस्यति-  
  
	तामेतामद्वयामेके कीर्तयन्ति विपश्चितः ॥ २०२ ॥  
	चितिं सदसदाकारविवर्तोल्लासशालिनीम् ।  
  
	विपश्चित इत्याक्षेपे । एवं हि ते मन्यन्ते- शक्तिरेव चिद्रूपा सत्यभूता । सा च   
विवर्ततया शुद्धाशुद्धभुवनादिरूपानर्थानसत्यभूतान् प्रकाशयति । ततश्च   
द्वैतप्रतिभासो द्विचन्द्रादिज्ञानवद् भ्रान्त एवेति ॥ २०२ ॥  
  
	एतदेव दृष्टान्तेनाह-  
  
	यथा रज्जुरहिच्छिद्रमालाविभ्रमकारिणी ॥ २०३ ॥  
	न तानुत्पादयत्यर्थानसतः प्रथयत्यसौ ।  
	ज्ञानमात्रं तथैवेयमेकानेकायते भ्रमात् ॥ २०४ ॥  
  
	ततश्च-  
  
	सेयं भ्रान्तिरनालम्बा सर्वन्यायविरोधिनी ।  
	विचाराल्लूनमूलत्वादहेतुर्बन्धमोक्षयोः ॥ २०५ ॥  
	तस्मान्न वद्धो बन्धोऽन्यो बन्धकश्च विचारतः ।  
	नित्यमुक्ताद्वयानन्तसंविदेवास्ति केवलम् ॥ २०६ ॥  
	कथं पुनरयं भेदप्रतिभासोऽपि दृश्यते ।  
	व्यवहारस्तु भेदात्मा विज्ञेयो वटयक्षवत् ॥ २०७ ॥  
  
	कथमप्रामाण्यं भेदावभासस्यात आह-  
  
	तथाहि भेदो भावानां न प्रत्यक्षोऽक्षधीर्यतः ।  
  
	कुत इत्यत्राह- अक्षधीरिति ।  
  
	बालमूकादिविज्ञानतुल्यैवाकल्पनार्थजा ॥ २०८ ॥  
  
	निर्विकल्पविज्ञानस्यैवार्थसामर्थ्यजनितस्य प्रत्यक्षत्वात् तस्यैव   
प्रामाण्याभ्युपगमाद् भेदस्य च विकल्परूपत्वान्न प्रत्यक्षसिद्धत्वमित्यर्थः ॥ २०८ ॥  
  
	किञ्च-  
  
	सा विधात्री पदार्थानां न निषेधति किञ्चन ।  
  
	तदुक्तम्- आहुर्विधातृ प्रत्यक्षं न निषेधृ विपश्चितः (ब्र० सि० २।१) इति । ततश्च   
भेदस्येतरेतराभावग्रहणपूर्वकत्वाद् भवाविषयेण प्रत्यक्षेण ग्रहणं नोपपद्यत   
इति भावः ॥  
  
	सविकल्पकं तु-  
  
	यद् विशेषणविज्ञानं शब्दसंस्कारपूर्वकम् ॥ २०९ ॥  
	देशकालाद्यपेक्षाक्षैरुदपादि न तत्पुनः ।  
	अर्थसामर्थ्यजं ज्ञानं स्मृतिसङ्कल्पवन्मतम् ॥ २१० ॥  
  
	यत्पुनः शब्दानुवेधेन सविकल्पं ज्ञानं देशकालाद्यपेक्षाक्षैरुत्पाद्यते,   
तदिदं देशकालाद्यपेक्षत्वान्नार्थसामर्थ्यजन्यं स्मृतिप्रतिभासादिवत्,   
ततस्तत्प्रमाणमिष्यते । यदाहुः- कल्पनापोढमभ्रान्तं प्रत्यक्षम् (न्या० वि० १।४) इति ॥   
२०९-२१० ॥  
  
	अत एव-  
  
	नानुमानागमौ तत्र प्रमाणं तदभावतः ।  
  
	प्रत्यक्षविषयत्वाभावतो भावानां भेदे नानुमानागमावपि प्रमाणं   
भवितुमर्हतः ॥  
  
	तथा हि-  
  
	प्रत्यक्ष एव तावर्थे विकल्पविषयावपि ॥ २११ ॥  
  
	यतस्तावपि प्रत्यक्षसिद्ध एवार्थे विकल्पमुत्पादयन्तौ प्रमाणीभवितुमर्हतः,   
सम्बन्धग्रहणादेः प्रत्यक्षपूर्वकत्वाद्विकल्परूपत्वाच्च । भेदस्य तु प्रत्यक्षेण   
ग्रहणं न सम्भवतीत्युक्तम्, अतः स्वप्नादिज्ञानवदसत्यभूत एवायं   
भेदप्रतिभासः ॥ २११ ॥  
  
	यत एवायम्-  
  
	स्वोत्थैर्निबध्यते तस्माच्छङ्कापाशैर्विमूढधीः ।  
	मुच्यते तेभ्य एवायं बन्धमोक्षौ न वस्तुतः ॥ २१२ ॥  
  
	इत्थं तन्मतमुपन्यस्य सिद्धान्तमुपक्षिपति-  
  
	इत्यद्वैतग्रहाविष्टाः प्रलपन्तो दयालुभिः ।  
	गुरुभिः प्रतिबोध्यन्ते सिद्धान्तागमदायिभिः ॥ २१३ ॥  
  
	कथं बोध्यन्ते ? अत आह-  
  
	यद्यद्वयेयं संवित्तिः प्रमाणैर्व्यावहारिकैः ।  
	साध्येत तैरेव दृढं तस्याः स्यात् सद्वितीयता ॥ २१४ ॥  
  
	यदि संविदैक्यं लोकस्य व्यवहारसिद्धैः प्रमाणैर्भवद्भिः साध्यते, ततस्तैरेव   
सत्यभूतैरद्वैतहानिः । अथ तान्यप्यसत्यानीष्यन्ते, निष्प्रमाणकत्वादद्वैतासिद्धिरिति   
भावः ॥ २१४ ॥  
  
	एतदेव प्रपञ्चयितुमनुमानस्वरूपमाह-  
  
	प्रसिद्धाः पृथगेवालं धर्मिदृष्टान्तहेतवः ।  
	अप्रसिद्धस्य धर्मस्य सिद्ध्यै व्याप्त्युपबृंहिताः ॥ २१५ ॥  
  
	दृष्टान्तभूते हि महानसे धूमाग्न्योर्व्याप्तिमविनाभावसम्बन्धं गृहीत्वाऽथ   
साध्यधर्मिणि पर्वतादौ धूमवत्त्वेन हेतुना प्रसिद्धो वह्निमत्त्वरूपधर्मोऽनुमीयते ।   
ततः पृथगेव भेदेन धर्म्यादयः सिद्धा अभ्युपगन्तव्याः ॥ २१५ ॥  
  
	तथा हि-  
  
	न सिद्धः साध्यते धर्मो नासिद्धैरपि तैस्तथा ।  
	सिद्ध्यसिद्धी च सम्भूय नैकत्र स्थातुमर्हतः ॥ २१६ ॥  
  
	नहि सिद्धस्य साधकान्तरापेक्षा, नाप्यसिद्धा हेत्वादयः सिद्धं साधयन्ति ॥   
२१६ ॥  
  
	अतश्च-  
  
	सपक्षपक्षयोर्भेदे प्रमाणमनुमा भवेत् ।  
	ऐक्ये हि न तयोर्हेतुसाधर्म्य  
  
	यस्मात् पक्षसपक्षयोरैक्ये हेतुसाधर्म्यं दृष्टान्तसिद्धधूमवत्त्वाख्यहेतुना   
साध्यधर्मिणि धूमवत्त्वस्य साधर्म्यं न भवति, तस्मात् तयोरैक्ये नानुमानात्   
साध्यसिद्धिः ॥ २१७ ॥  
  
	दृष्टान्ताभावे तु व्याप्तिग्रहणमपि न सम्भवतीत्याह-  
  
						तदभावतः ॥ २१७ ॥  
	कस्य केन कथं व्याप्तिः  
  
	इत्थं सत्यद्वैतसिद्ध्यर्थमनुमानाङ्गीकारे भेदोऽवश्यं भावीत्याह-  
  
					इत्यद्वैतप्रसिद्धये ।  
	प्रयुक्तो भेदमाख्याति प्रयोगः स्वाङ्गसिद्धये ॥ २१८ ॥  
  
	स्वाङ्गस्य हेत्वादेः सिद्ध्यर्थमित्यर्थः ॥ २१८ ॥  
  
	किञ्च, संविदेकैवेति संविद्विषयभेदनिषेधे जषविषयो भेदो न निषिद्ध्यत इत्याह-  
  
	अद्वयेति निषेधोऽपि चितिं युज्येत तन्मते ।  
	द्वैतभावस्ततोऽन्यत्र सिद्ध्येत् सिद्धावपि ध्रुवम् ॥ २१९ ॥  
	प्रतिज्ञा भज्यते तेषामाशामात्रविजृम्भिता ।  
  
	आगमप्रामाण्यस्वीकारेऽप्यद्वैतहानिरित्याह-  
  
	आगमोऽपि तदैस्तैस्तैः स्मारितार्थविशेषतः ॥ २२० ॥  
	पदार्थजातं संसर्गविशिष्टं कथयेत् कथम् ।  
	यद्यद्वयेयं संवित्तिः स्वेन स्यादभिधित्सिता ॥ २२१ ॥  
  
	यदि स्वेनागमेनाद्वया संवित्तिरभिधित्सिता स्यात्, कथमसौ   
जातिगुणक्रियाद्रव्यवाचिभिर्गौरियं श्वेता गच्छति ग्राममित्यादिभिः पदैः   
स्मारितार्थविशेषा पदार्थजातसंसर्गरूपां विशिष्टां बुद्धिं जनयेत् । एतदुक्तं   
भवति- आगमस्य सत्यभूतस्य प्रमाणतयाऽभ्युपगमे  
  
	तेन तदवयवैस्तदर्थैश्च द्रव्यादिभिः सत्यैश्च भाव्यम्, अतोऽयमेवाद्वैतविरोध इति   
॥ २२०-२२१ ॥  
  
	अतश्च-  
  
	आगमः कथमद्वैतमनुमानं च साधयेत् ।  
	निवार्यमाणमङ्गैः स्वैरद्वैतक्षपणक्षमैः ॥ २२२ ॥  
  
	इदानीं चिच्छक्तिरेकैव खल्वित्यादीनामद्वैतश्रुतीनां   
प्रमाणान्तरविरोधान्मुख्यार्थासम्भवं दर्शयितुमाह-  
  
	किञ्च शब्दाः परित्यज्य मुख्यमर्थं विरोधतः ।  
	वर्तमाना हि दृश्यन्ते गौणेऽर्थे लोकवेदयोः ॥ २२३ ॥  
	गौर्ब्राह्मणोऽयमदित्यो यूप इत्येवमादयः ।  
  
	अनुमानस्य त्वविनाभावसम्बन्धलक्षणे व्याप्तिग्रहणे सति   
प्रमाणत्वेनार्थसाधकत्वमनिवार्यमेवेत्याह-  
  
	नैवं हेतुरदुष्टायां व्याप्तौ साध्यं न साधयेत् ॥ २२४ ॥  
  
	अतश्च भेदसाधकैरनुमानैर्बाधितत्वादेकत्वश्रुतयः संविदो   
नित्यत्वव्यापकत्वादिसादृश्यस्तोत्रपरा इत्याह-  
  
	अतो हेतुबलाक्रान्ताः श्रुतयो द्वैतमात्मनाम् ।  
	मुख्यमप्यपहायार्थं नुतिं कुर्वन्ति संविदः ॥ २२५ ॥  
  
	किञ्च-  
  
	प्रत्यक्षमपि गृह्णाति वस्तुनो निर्विकल्पकम् ।  
	भेदं परेभ्यो व्यावृत्तिरूपं योनोपजायते ॥ २२६ ॥  
	जायमानेन नामादिविशेषस्मृतिपूर्वकम् ।  
	सविकल्पमसन्दिग्धं व्यभिचारविवर्जितम् ॥ २२७ ॥  
	प्रत्यक्षसञ्ज्ञं विज्ञानम्  
  
	अत्र हि नामप्रमाणादिविशेषस्मरणपूर्वकमुत्पद्यमानं सविकल्पकमपि   
ज्ञानमसन्दिग्धत्वादबाधितत्वाच्च प्रत्यक्षतया प्रमाणमेवेष्यते । यदाहुः- ततः   
परं पुनर्वस्तु धर्मैर्जात्यादिभिर्यया । बुद्ध्याऽवसीयते साऽपि प्रत्यक्षत्वेन सम्मता ॥   
(श्लो० वा० प्रत्यक्ष० १२०) इति । ततस्तादृशं प्रत्यक्षज्ञानं येन जायमानेनोत्पद्यते,   
तदपि निर्विकल्पकं ज्ञानं वस्तुनः परेभ्यो व्यावृत्तरूपं भेदं गृह्णात्येव, कार्यस्य   
कारणगुणान्वयात्, सत्कार्यवादाभ्युपगमाच्च ॥ २२६-२२७ ॥  
  
	तस्य तु भेदग्राहित्वानभ्युपगमे तदुत्तरकालं सविकल्पकज्ञानं नोत्पद्यत   
इत्याह-  
  
					अन्यथा नोपपद्यते ।  
	अगृहीतार्थभेदस्य तन्नामादिविशेषवत् ॥ २२८ ॥  
  
	ननु भेदस्येतरेतराभावग्रहणपूर्वकत्वाद् भावविषयेण प्रत्यक्षेण ग्रहणं   
नोपपद्यत इत्युक्तम्, तदयुक्तम्, सिद्धे हि भेदेऽसावितरेतराभावः । अन्यथा पयोऽर्थी   
पावकमनुधावेदिति सर्व(मस)मञ्जसम् ॥ २२८ ॥  
  
	अनुमानस्य साफल्यमपि भेदग्रहे सति ।  
	व्याप्तिग्रहणसम्बन्धे  
  
	व्याप्तिविज्ञानार्थं भेदग्रहणस्यावश्यम्भावात् तत्सद्भाव   
एवानुमानप्रवृत्तिरित्यर्थः ॥  
	वस्तुसामान्यमात्रग्रहणे तु तस्य प्रागेव सिद्धत्वाद् धर्मिविशेषणस्य   
धर्मविशेषसाधनार्थमनुमानं न प्रर्वतत इत्याह-  
  
				सामान्ये सिद्धसाधनात् ॥ २२९ ॥  
  
	अन्यथा भेदसिद्धिमाह-  
  
	अपि चान्यत्वमद्वैतभेदयोरभ्युपैति चेत् ।  
	भेदः सिद्ध्येदथानन्यभाव एवं च साध्यते ॥ २३० ॥  
  
	अद्वैतस्य द्वैतान्यस्याभ्युपगमे द्वैताद्वैतात्मकस्य वस्तुद्वयस्यासिद्धिः ।   
अथाद्वैतभेदयोर्द्वैताद्वैतात्मकस्य वस्तुद्वयस्याप्येकत्वमिष्यते, यद्येवं   
भेदस्यैवाद्वैतसञ्ज्ञा भवद्भिरुच्यत इति न वो नाम्नि विवादः । यतोऽस्माभिरप्येवं   
भेद एव साध्यते ॥ २३० ॥  
  
	नन्वेकस्यां रज्जौ सर्पादिभ्रमवदेकस्यामेव संविदि सत्यभूतायामसत्यभूतो   
वस्तुभेदप्रतिभास इत्युक्तम् ? अत आह-  
  
	नहि दृष्टान्तमात्रेण साध्यसिद्धिर्भवेदतः ।  
	रज्जूदाहरणं शिष्यसम्मोहायैव केवलम् ॥ २३१ ॥  
  
	केवलस्य दृष्तान्तस्य हेत्वादिभिर्विनाऽर्थसाधकत्वाभावाद् दृष्टान्तमात्रस्य   
सत्यत्वेऽप्यद्वैतविरोधात् तदसत्यत्वे दार्ष्टान्तिकभूतायाः संविदोऽप्यसत्यत्वप्रसङ्गाद्   
रज्जूदाहरणमनर्थकमेवेत्यर्थः ॥ २३१ ॥  
  
	किञ्च-  
  
	नापि संवित्समा रज्जोर्विशेषानुपलब्धितः ।  
	विवर्तमाना तैर्भावैर्ज्ञानमात्रनिवर्तकैः ॥ २३२ ॥  
  
	रज्ज्वादौ हि सर्पादिभ्रमाः सम्यग्ज्ञानोदयान्निवर्तन्ते । ततो बाधितत्वात्   
सर्पाद्यवभासस्तिमिरादिदोषकृतोऽसत्य एव । घटपटाद्यर्थप्रकाशस्य तु   
कालान्तरदेशान्तरयोरपि  
  
	विशेषादर्शनाज्ज्ञानमात्रव्यतिरेकेण भासमानैरबाधितत्वादेव   
सत्यभूतैस्तैस्तैर्घटपटादिभावैरुपाधिभूतैः सह विवर्तमाना स्वयमपि भिन्नेव   
भासमानाऽऽत्मसंविन्न रज्जुसाम्यं भजते । एतदुक्तं भवति-   
घटपटादिबाह्यार्थभेदः सत्य एव, आत्मसंविदस्तु तत्तदर्थसन्निधौ तत्तदाकारारोपो   
बुद्ध्यध्यवसायभेद उपाधिकृत इति । एतच्चोत्तरत्र प्रपञ्चयिष्यते । अतश्च   
तत्तदर्थसन्निधौ जायमानस्य तत्तदाकारस्य बौद्धस्याध्यवसायात्मनो   
ज्ञानस्यासकृद्भेदेऽपि तत्तदध्यवसातृरूपायाः सर्वदैकरूपेण भासमानाया   
ग्राहकसंविदो न रूपान्तरपरावृत्तिः, अपि तु नित्यत्वमेव, चेतनत्वेनाविकारित्वात् ।   
ततश्चात्मसंविदो नैका एव, एकत्वे   
भोगसाम्यविमोक्षादिदोषप्रसङ्गादित्युक्तमस्माभिरन्यत्र ॥ २३२ ॥  
  
	अस्याश्चात्मसंविदो बौद्धाध्यवसायाविवेकादनेकरूपताभ्रमो मलहेतुक एव   
पश्वात्मनामित्याह-  
  
	सा तु संविदविज्ञाता तैस्तैर्भावैर्विवर्तते ।  
	मलोपरुद्धदृक्शक्तेर्नरस्येवोडुराट् पशोः ॥ २३३ ॥  
  
	यथा तिमिररुद्धचक्षुष एकोऽपीन्दुरनेक इव प्रतिभाति, एवं   
मलरुद्धज्ञानशक्तेरेकैव चेतनात्मिका संविदनेकरूपेव विवर्तत इति ॥ २३३ ॥  
  
	यथा च प्रमाणान्तरसिद्धैक्यस्यापीन्दोरनेकत्वप्रत्ययस्तिमिर-हेतुकः, एवं   
शास्त्रादिसिद्धैक्यस्य गृहीतृरूपस्य ज्ञानस्यानेकाकारता-भ्रमः स्वकारणं मलं   
गमयतीत्याह-  
  
	यथा तैमिरिको हेतुसहस्रेणापि तर्कयन् ।   
	एकमिन्दुमनेकांस्तान् भूयोभूयः समीक्षते ॥ २३४ ॥  
	यथा वा पित्तसन्दुष्टरसनः स्वादु तर्कयन् ।  
	अपि तिक्तं विजानाति पयः करणदोषतः ॥ २३५ ॥  
	यथा वाञ्जनसंयुक्ते क्वथ्यमाने च वारिणि ।  
	विदुषामपि नीलोष्णप्रत्ययावविवेकतः ॥ २३६ ॥  
	तथा परीक्षिता सम्यगागमैः सोपपत्तिकैः ।  
	विवर्तमाना जातेति नष्टेति विविधेति च ॥ २३७ ॥  
	ज्ञानानिवृत्तिं गमयेत् कारणं तिमिरादिवत् ।  
  
	स च मलो द्रव्यत्वाच्चक्षुषः पटलादिरिव न ज्ञानमात्रान्निवर्तते, अपि तु चक्षुषो   
वैद्यव्यापारेण पटलादिरिवेश्वरव्यापारेण दीक्षाख्येनैव निवर्तत इत्याह-  
  
	तच्छिवप्रणिधानेन शिवशास्त्रोदितेन च ॥ २३८ ॥  
	कर्मणैव निवर्त्येत नान्यथा ज्ञानकोटिभिः ।  
	तिमिरादिर्यथारोग्यशास्त्रोक्तेनैव कर्मणा ॥ २३९ ॥  
  
	तन्मलं शिवध्यानेनाङ्गभूतेन सहकृतया शिवशास्त्रोक्तया दीक्षाख्यया   
क्रिययैव निवर्तते । यदुक्तं श्रीमत्स्वायम्भुवे- दीक्षैव मोचयत्यूर्ध्वं शैवं धाम   
नयत्यपि इति । अत्र प्रयोगः-  
	मलो ज्ञानानिवर्त्यो भवति, आत्मकरणाच्छादकत्वात्, तिमिरवत् । परमार्थो मलः,   
मलिनीकरणार्थक्रियाकारित्वात्, यथा काचतिमिरात्मको मलो भ्रमोत्पादकः ॥ २३८-२३९ ॥  
	इत्थं ग्राहकसंविदो नित्यत्वप्रसङ्गान्मलं तन्निवृत्तिहेतुं चोक्त्वा ग्राह्यस्य   
प्रपञ्चस्य भेदो वास्तव इत्याह-  
  
  	देशकालनरान्यत्वेऽप्यन्यथानवभासितः ।  
	अबाधितः प्रमाणैश्च विवर्तः स्यात् कथं चितेः ॥ २४० ॥  
	प्रपञ्चः किञ्च मायेयः प्रमाणैरेव साधितः ।  
  
	संविदस्त्वनेकाकारता भ्रान्त्यैवेत्युक्तम्, इत्याह-  
  
	तस्माद् विवर्तते संविदणूनामेव बन्धनात् ॥ २४१ ॥  
  
	एतदेव प्रपञ्चयति-  
  
	विवर्तः खलु चिच्छक्तेर्मिथ्यापरिणतिर्यया ।  
	अतद्रूपापि तद्रूपरूपिणीवाऽनुभूयते ॥ २४२ ॥  
  
	स च विवर्तो बुद्ध्यविवेकादात्मनां भवतीत्याह-  
  
	स परस्परसम्बद्धश्चिदचिद्गोचरस्तयोः ।  
	अन्योन्याध्याससाध्यत्वादविवेककृतोदयः ॥ २४३ ॥  
  
	एतदेव व्याचष्टे-  
  
	तत्र चित् स्वाभिसम्बन्धबुद्धितत्त्वाविवेकतः ।  
	आरोप्यात्मनि तद्वृत्तिविकारानविकारिणी ॥ २४४ ॥  
	जन्मादीननु जातेति नष्टेति विविधेति च ।  
	ससुखेति सदुःखेति स्वात्मानं दर्शयत्यणोः ॥ २४५ ॥  
	तद्वज्जडं च चैतन्यमारोप्यात्मनि चिद्गुणम् ।  
	अविवेकेन जानाति बालोऽहं कृश इत्यतः ॥ २४६ ॥  
	सर्वेषामविकोऽयमणूनां मलहेतुकः ।  
	भ्रान्तिप्रधानसन्तानकन्दश्चिज्जडवस्तुनोः ॥ २४७ ॥  
  
	य एषोऽनित्याशुचिदुःखानात्मसु नित्यशुचिसुखात्मप्रतिपत्तिरूपः पुंसामविवेकः, स   
न निर्हेतुकः, मुक्तस्याऽपि प्रसङ्गात् । अतस्तस्य केनापि कारणेनाऽनादिना भवितव्यम् ।   
अविवेकस्यानादिसिद्धत्वाद् यस्तस्य हेतुः, स मल इति भावः ॥ २४४-२४७ ॥  
  
	अत्रैव हेतुमाह-  
  
	नहि संविद्विशेषाणां विशिष्टैर्जडवस्तुभिः ।  
	विवर्तभेदा युज्येरन्नन्तरा दृढबन्धनम् ॥ २४८ ॥  
  
	इदं चात्राकूतम्- मलावृतत्वादेवात्मनां कलादिद्वारेणैव ज्ञानाद्यभिव्यक्तिः ।   
सा च मायाया मोहकत्वादनात्मादावात्माभिमानरूपेति ॥ २४८ ॥  
  
	बन्धहेतुत्वमेव प्रपञ्चयति-  
  
	तथा हि देहेऽहम्बुद्धिर्न लोष्टे साऽपि कस्यचित् ।  
	अणोरेव न सर्वेषामतो बन्धस्तयोर्मतः ॥ २४९ ॥  
  
	तयोश्चिज्जडयोरन्योन्यगुणाध्यासे बन्ध एव नियामक इति शेषः ॥ २४९ ॥  
  
	किञ्च-  
  
	यानि यस्येन्द्रियाण्यासन् नरस्य ज्ञानकर्मणोः ।  
	न तानि पुनरन्यस्य करणानि तयोस्तथा ॥ २५० ॥  
	विशिष्टैव विवर्ताय चिद्विशेषस्य वार्यते ।  
	बुद्धिर्न सर्वा सर्वेषां तेन बन्धस्तयोर्मतः ॥ २५१ ॥  
	बुद्ध्यारूढं सुखं दुःखं किञ्चित् केनचिदेव यत् ।  
	पुंसोपभुज्यते तेन तयोर्बन्धो नियामकः ॥ २५२ ॥  
  
	अयमर्थः- आत्मनां हि संसारावस्थायां सर्वविषयस्य ज्ञानादेः   
स्वरूपत्वेन शास्त्रेषु श्रूयमाणस्यादर्शनात् तदावारकेण तावन्मलेन भाव्यम् ।   
तेषां च किञ्चिज्ज्ञत्वदर्शनात् कलादिद्वारेण तज्जनकेन मोहहेतुत्वाद् विपरीतप्रतिपत्तिहेतुना   
मायाख्येन बन्धेन भाव्यम् । भोगस्य सुखदुःखादेर्भोगसाधनानां च   
शरीरेन्द्रियाणां प्रत्यात्मनियतत्वेन विचित्रत्वाद् वैचित्र्यकारणं   
कर्माप्यवश्यमभ्युपेयमिति ॥ २५०-२५२ ॥  
	अत्र साङ्ख्यच्छायया विवेक एवात्र नियामकोऽस्तु, किं मलाख्येनाप्रसिद्धेन   
बन्धेन पुरुषस्य कल्पितेनेति चोदयति-  
  
	अविवेको नियन्ता चेत्  
  
	परिहरति-  
  
					स तयोरेव किङ्कृतः ।  
  
	तयोर्बुद्धिसंविदोरन्योन्याविवेकः केन कृतः । निर्हेतुकत्वे मुक्तस्यापि भवेत् ॥  
  
	ततस्तत्कारणतयाऽनाद्यावारको मलोऽभ्युपगन्तव्यः, यदभावे मुक्तस्य न   
पुनरविवेको भवति, तत एव च बन्धविमोचकस्येश्वरस्यापि सिद्धिरुक्तेत्याह-  
  
	तेन बन्धोऽस्ति बन्धश्च पृथगेवेशितुर्मतः ॥ २५३ ॥  
  
	अतश्च-  
  
	बन्धवर्ती विमूढात्मा मोक्षस्तद्बन्धमोचनम् ।  
	गलिते सर्वथा बन्धे विमुक्ते चाणवे मले ॥ २५४ ॥  
	सर्वार्थद्योतिका शक्तिः शिवस्यैव विजृम्भते ।  
  
	बन्धमोक्षश्च शिवप्रसादादेवेत्युक्तम् ॥ २५४ ॥  
  
	सर्वावरणनिर्मुक्ता शक्तिरेषा महीयसी ॥ २५५ ॥  
	अल्पीयांसं समावृत्य विषयं सा तु दर्शयेत् ।  
  
	कथं दर्शयतीत्यत्राह-  
  
	परसंवित्स्वरूपायाः शक्तेरसति बन्धने ॥ २५६ ॥  
	परमात्रं प्रकाशेत मुक्ताणूनामनारतम् ।  
  
	मलरहितत्वेन स्वपरप्रकाशिकाया मुक्तात्मसंविदः परमात्रं परस्य वस्तुनः   
सत्तामात्रं प्रकाशते, न तु बद्धात्मवदस्य विशेषेन भोग्यतया प्रकाशत इत्यर्थः,   
तथात्वे मुक्तस्याऽपि सुखदुःखादिसंवेदनेन भोक्तृत्वप्रसङ्गात् ॥ २५६ ॥  
  
	अतो विमुक्ताः सर्वज्ञा न तु चिन्मात्रवेदिनः ॥ २५७ ॥  
  
	न तु स्वसंवेदनमात्रनिष्ठाः, अपि तु शिववत् सर्वज्ञा एवेति ॥ २५७ ॥  
  
	ततश्च-  
  
	सति बाह्ये तदज्ञानं वस्तुनि स्यात् तमःकृतम् ।  
  
	बाह्ये च वस्तुनि सत्यपि यदेतद्विषयाज्ञानमात्रं बद्धात्मनां दृश्यते,   
तन्मलकृतमेव । ततश्च असर्वज्ञा न मुक्ता इत्याह-  
  
	तमसाच्छाद्यमाना हि न ते मुक्ता भवन्ति च ॥ २५८ ॥  
  
	शब्दानुवेधापेक्षित्वं च सविकल्पकज्ञानस्य बन्धहेतुकमित्याह-  
  
	विकल्पो बिन्दुसङ्क्षोभाच्छब्दवेधेन संविदाम् ।  
	जायते मलरुद्धानामणूनामर्थदर्शने ॥ २५९ ॥  
	निर्मलानामसङ्क्षोभाद् बिन्दोस्तद्बन्धमोक्षजा ।  
	निर्विकल्पार्थसंवित्तिस्तदहर्जातबालवत् ॥ २६० ॥  
  
	मुक्तानां तु मायेयबैन्दवपाशोत्तीर्णत्वाच्छब्दानुवेधसहकृतं बौद्धं   
सविकल्पकं ज्ञानं न भवेत्, किन्तु चिच्छक्तिरेवान्यानपेक्षिणी ग्राह्यं वस्तु विषयीकरोति ।   
तदहर्जातबालवदिति च शब्दादिविकल्परहितत्वमात्रे दृष्टान्तो ज्ञेयः ॥ २५९-२६० ॥  
  
	वस्तुनो बालस्यापि मलावृतत्वेन वस्तूनां यथास्वरूपानवबोधात्, मुक्तानां तु   
मलरहितत्वात् तच्छक्तिः समस्तं वस्तु यथावस्थितमेव गृह्णातीत्याह-  
  
	यो यदा वर्तते भावो भूतो भावि च तत् तदा ।  
	यथार्थस्थितिं गृह्णाति स्वसंवेद्या चिदव्यया ॥ २६१ ॥  
  
	तदुक्तं मोक्षकारिकासु- शिवार्कशक्तिदीधित्या समर्थीकृतचिद्दृशा । शिवं   
शक्त्यादिभिः सार्धं पश्यत्यात्मा गतावृतिः ॥ (श्लो० १११) इति ॥ २६१ ॥  
  
	नैषां च सर्वज्ञत्वसर्वकर्तृत्वसम्भवेऽपि प्रवृत्तिरित्याह-  
  
	न ते विश्वस्य कर्तारः कर्ताऽस्य शिव एव यत् ।  
  
	कुत इत्यत्राह-  
  
	नहि कर्तृबहुत्वस्य गमकं विद्यते क्वचित् ॥ २६२ ॥  
  
	नहि रथादीनामप्यनेकर्तृकाणामेकस्थपतीच्छानुवर्तनं विनोत्पत्तिर्दृष्टा ।   
यदुक्तम्- बहवो यत्र नेतारः सर्वे पण्डितमानिनः । सर्वे महत्त्वमिच्छन्ति   
तद्व्यक्तमवसीदति ॥ इति । अनेन प्रवाहेश्वरपक्षोऽपि निरस्तः, ऐश्वर्यस्य   
स्वरूपव्यक्तिलाभात्म-कत्वेन विनाशयोगात् । ततस्तेन नित्यमुक्तेन शिवेनैव कार्यस्य   
निर्वर्त्यमानत्वाद् रागद्वेषादिरहितत्वाच्च न प्रवर्तन्ते ॥ २६२ ॥  
  
	एतदेव दर्शयति-  
  
	नित्यमुक्तोदिताचिन्त्यप्रभावा शक्तिसञ्ज्ञिता ।  
	संविदाश्रयते शश्वच्छिवं परमकारणम् ॥ २६३ ॥  
	स तया जडमाक्रम्य सृजत्यवति हन्ति च ।  
	तिरोदधाति भगवाननुगृह्णाति चात्मनः ॥ २६४ ॥  
  
     अनेन शक्तिविचारोपसंहारेण तदाश्रयभूतस्य शिवस्य विचारोपक्षेपोऽपि कृतो   
वेदितव्यः । तथाहि जगतः सन्निवेशादिमत्त्वेन कार्यत्वात् तत्कर्तृतयाऽऽत्मनां च   
मलावृतत्वात् तन्मोक्षकर्तृत्वेन च शिवः सिद्ध एव । यदुक्तम्- विवादाध्यासितं विश्वं   
विश्ववित्कर्तृपूर्वकम् । कार्यत्वादावयोः सिद्धं कार्यं कुम्भादिकं यथा ॥ इति ।  
  
	इदानीं तस्य कृत्यभेदादुपचारेण भेदमाह-  
		  
	कृत्येषु तेषु कर्ताऽसौ त्रिविधः पञ्चसूच्यते ।  
  
	कथमित्यत्राह-  
  
	शक्तिमानाहितोद्योगः प्रवृत्तश्चेति देशिकैः ॥ २६५ ॥  
  
	एतदेव प्रपञ्चयति-  
  
	तत्र शक्तो भवेदाद्यो निष्कलः शिवसञ्ज्ञितः ।  
	तस्मिन् मुकुलितेवास्ते क्रियाख्या शक्तिरैश्वरी ॥ २६६ ॥  
  
	शक्तेरेकत्वादौपाधिको ज्ञानक्रियाभेद इति दर्शयितुं ज्ञानस्यापि   
क्रियारूपत्वाव्यभिचाराच्छक्तिः क्रियाशब्देनोक्ता । तस्याः सक्तेः सर्वव्यापारोपसंहारेण   
स्वरूपमात्रावस्थाने सति शिवः शक्तादिशब्दवाच्यो भवति । सैव तस्य   
परबिन्दुस्वरूपाधिष्ठातुर्लयावस्थोच्यते ॥ २६६ ॥  
  
	अथ भोगावस्थायामुद्युक्तादिशब्दवाच्योऽसावित्याह-  
  
	सैवोन्मिषन्ती सम्प्राप्तबिन्दुगर्भभरालसा ।  
	पत्युराविष्करोत्युच्चैः परमानन्दसन्ततिम् ॥ २६७ ॥  
  
	सा च शक्तिरुद्योगेन बिन्दोः कार्यस्य प्रसवाभिमुख्यं कुर्वाणा यदा पत्युः   
परमानन्दसन्ततिं ज्ञानक्रियासमृद्धिं कार्योत्पादनेनाऽऽविष्करोति, तदा तस्य शिवस्य   
भोगः पालनात्मको भवतीति भावः । न तु शिवस्य परमानन्दः सुखातिशयो भोगश्च   
सुखसंवेदनरूपो व्याख्येयः, निर्मलत्वेन शिवस्योपाधिभूतयोस्तयोरसम्भवात् ॥ २६७ ॥  
  
	तदानीं चोद्युक्तया शक्त्या सहाऽयमुद्युक्तादिशब्दवाच्यः प्रकाशत इत्याह-  
  
	स तया रमते नित्यं समुद्युक्तः सदाशिवः ।  
	पञ्चमन्त्रतनुः श्रीमान् देवः सकलनिष्कलः ॥ २६८ ॥  
  
	अतश्च कार्योपाधिभिन्ना ईशानादिपञ्चमन्त्रात्मिकाः शक्तय एव तनुकार्यं   
कुर्वाणाः शिवस्य तनुरुच्यन्ते, न तु पारमार्थिकेति भावः । तदुक्तं श्रीमन्मृगेन्द्रे-   
तद्वपुः पञ्चभिर्मन्त्रैः पञ्चकृत्योपयोगिभिः । ईशत्पुरुषाघोरवामाजैर्मस्तकादिकम् ॥   
(वि० ३।८-९) । ततो ध्यानार्थमेव तस्यागमेष्वाकारश्रवणमित्युक्तं श्रीमत्पौष्करे-   
साधकस्य तु लक्ष्यार्थं तस्य रूपमिदं स्मृतम् इति । अत्र च शिवशक्त्योर्लयादिभेदस्य   
बिन्द्ववस्थाभेदकृतत्वात् तस्य च शान्त्यतीतकलारूपस्य लयावस्थात्वेन श्रुतेः   
शान्त्यादिकलाचतुष्टयपरिणामरूपं भोगाधिष्ठानम् । तदधिष्ठानेन शिवस्यापि   
भोगः प्रोच्यत इत्युक्तं श्रीमन्मतङ्गे- चतुर्मूर्तिमयं शुभ्रं यत्तत्सकलनिष्कलम् ।   
तस्मिन् भोगः समुद्दिष्टः पत्युर्विश्वस्य सर्वदा ॥ (वि० ३।३४) इति । यद्येवं   
सदाशिवभुवनाधिष्ठान एव देवस्य सदाशिवत्वात् तस्यैव पञ्चमन्त्ररूपत्वात्   
कथमत्र भोगावस्थायां तत्कथनम्, निवृत्त्यादिभुवनेषु केवलं   
सद्योजातादिमन्त्राकारतया शिवस्य ध्येयत्वादेवमुक्तम् । पञ्चमन्त्रसमष्टिरूपा   
मूर्तिस्तस्याधिकारावस्थस्य प्रवृत्तस्य सदाशिवभुवन एवेति वक्ष्यति- स बिन्दोः (श्लो० २७९)   
इत्यादिना । एषोऽर्थश्च श्रीमन्मतङ्गे विस्तरेण दर्शित इति तत एवावधारयितव्यः ॥ २६८ ॥  
  
	इदानीं शक्तेर्मन्त्रत्वमाह-  
  
	मननात् सर्वभावानां त्राणात् संसारसागरात् ।  
	मन्त्ररूपा हि तच्छक्तिर्मननत्राणधर्मिणी ॥ २६९ ॥  
  
	तदुक्तम्- मननं सर्ववेदित्वं त्राणं संसार्यनुग्रहः ।   
मननत्राणधर्मित्वान्मन्त्र इत्यभिधीयते ॥ इति ।  
  
     एषा च व्युत्पत्तिः शिवस्य शक्तेर्विद्येश्वरादीनां च समानैव, अतश्च   
वाचकशब्दानामुपचारेण मन्त्रशब्दप्रयोगः ॥ २६९ ॥  
  
	अस्याश्चौपाधिक एव भेद इत्याह-  
  
	कार्यभेदादधिष्ठानवशादेकैव पञ्चधा ।  
	सा भाति बिन्दुशान्त्यादिपञ्चाधिष्ठेयगोचरा ॥ २७० ॥  
  
	बिन्दुशान्त्यादिभुवनाधिष्ठानादस्य ईशानादिभेद इत्युक्तं प्रागेव । एतदेव   
प्रपञ्चयति-  
  
	बिन्दुः शान्तिः कला विद्या प्रतिष्ठा सनिवृत्तिका ।  
	भोगस्थानानि पञ्चैषां बिन्दुसञ्ज्ञा शिवेरिता ॥ २७१ ॥  
  
	ननु शान्त्यादिभुवनचतुष्टयमेव भोगस्थानमित्युक्तम्, सत्यम्, शान्त्यतीतरूपस्य   
परबिन्दोर्लयावस्थारूपत्वेऽपि सृष्ट्यारम्भ एव तद्भुवनोत्पत्तेस्तदप्यत्र   
भोगस्थानतयेत्युक्तमित्यविरोधः ॥ २७१ ॥  
  
	अत एवासां बिन्दुकलानां कारणावस्थायां लयरूपत्वेन परबिन्दुसञ्ज्ञेत्याह-  
  
	कलानामविभागोऽयं पञ्चानां बिन्दुसञ्ज्ञितः ।  
	तद्गोचरा परा मूर्तिरपरा कार्यगोचरा ॥ २७२ ॥  
  
	परा मूर्तिर्बिन्द्वधिष्ठात्री लयावस्था शक्तिः, कार्याधिष्ठात्री त्वपरा शिवस्य   
मूर्तिरित्यर्थः ॥ २७२ ॥  
  
	एवं च-  
  
	या तस्य विमला शक्तिः शिवस्य समवायिनी ।  
	सैव मूर्तिः क्रियाभेदात् सादाख्या तनुरुच्यते ॥ २७३ ॥  
  
	समवेतशक्तिरेव बिन्दुपरिणामस्य निवृत्तिभुवनाधोवर्तिनः   
सदाशिवभुवनस्याधिष्ठानादधिकारं कुर्वाणोपचारेण तस्य सदाशिवाख्या तनुरुच्यत   
इत्यर्थः ॥ २७३ ॥  
  
	दीक्षादिना तत्तद्भुवनप्राप्तानां सत्य एव भेदः, तदधिष्ठात्र्योस्तु शिवशक्त्योः   
कार्यभेदाद् भेद इत्युक्तमित्याह-  
  
	महामाया समाक्रान्ता शिवेन बलशालिना ।  
	भोगस्थाननिविष्टानां निर्मलानां शिवात्मनाम् ॥ २७४ ॥  
	तनुभोगेन्द्रियस्थानविज्ञानादि करोति यत् ।  
	तत्कार्यं सा क्रियाशक्तिरसावपि तथोच्यते ॥ २७५ ॥  
  
	शिवशक्तिक्षोभिता महामाया यद्यत् कार्यमुत्पादयति, तत्र तदधिष्ठात्र्योः   
शिवशक्त्योः कार्यभेदेन स्थानभेदेनोपचारात् तत्तत्सञ्ज्ञा भवति । यथा   
शान्तिभुवनाधिष्ठानेन  
  
तदुत्पादे च शक्तिरपि शान्तिसञ्ज्ञा, शिवश्च शान्तसञ्ज्ञः । इत्येवमन्यत्रापि द्रष्टव्यम्   
। तदुक्तं श्रीमन्मृगेन्द्रे- किन्तु यः पतिभेदोऽस्मिन् स शास्त्रे शक्तिभेदवत् ।   
कृत्यभेदोपचारेण तद्भेदस्थानभेदतः ॥ (वि० १३।१६४-१६५) इति ॥ २७४-२७५ ॥  
  
	एतदेव प्रपञ्चयति-  
  
	सर्वज्ञानक्रियारूपा शक्तिरेका हि शूलिनः ।  
	इच्छाज्ञानक्रियाद्या यत्प्रभवाः कार्ययोनयः ॥ २७६ ॥  
  
	यत्प्रभवा यदीया इच्छाज्ञानाद्या अवस्थाः कार्ययोनयः, कार्योपाधिकृता   
इत्यर्थः ॥ २७६ ॥  
  
	इत्थं शक्तिरेव शिवस्य मूर्तिस्तत्कार्यविषयेत्युक्तम्, इदानीं   
भोगाधिकारतत्त्ववासिनामुक्तवद् बैन्दवान्येव शरीरादीनीत्याह-  
  
	ईश्वराणां शिवानां च महामायामयास्तथा ।  
	देहेन्द्रियादयः शुद्धाः सुभगाः स्वधिकारकाः ॥ २७७ ॥  
  
	तत्कारिणी तु-  
  
	सेयं क्रियात्मिका शक्तिः शिवस्याव्यभिचारिणी ।  
	तत्सम्बन्धाच्छिवोऽशेषकार्याणां हेतुरुच्यते ॥ २७८ ॥  
  
	अधिकारावस्थोच्यते-  
  
	स बिन्दोरवतीर्याणुसदाशिवसमावृतः ।  
	पतिकृत्याधिकारेषु सदाशिवमहेश्वरान् ॥ २७९ ॥  
	सम्प्रेषयन्नशेषाध्वमूर्धनि भ्राजते प्रभुः ।  
  
	अवतारणं चात्रोद्योगावस्थापरित्यागेन प्रवृत्तत्वम्, प्रवृत्तिश्च संस्कार्य   
सदाशिवान् विद्येश्वरांश्च यथाक्रमं स्वभुवनभोगेष्वशुद्धाध्वाधिकारे च   
नियोजनम् । अत एव प्रभवनशीलोऽशेषाध्वाधिष्ठाता भ्राजते सदाशिवाकारेण   
ध्येयतां प्राप्नोतीत्यर्थः ॥ २७९ ॥  
  
	तदेव ध्येयाकाराधिष्ठानं दर्शयति-  
  
पञ्चस्रोतोमुखः शान्तः प्रभुः शक्तिशिराः शिवः ॥ २८० ॥  
दृक्क्रियेच्छाविशालाक्षो विज्ञानेन्दुकलान्वितः ।  
ईशानमूर्धा पुंवक्त्रो दशदिग्बाहुमण्डलः ॥ २८१ ॥  
अघोरहृदयो वामगुह्यो जाततनूज्ज्वलः ।  
प्रवृत्तिमानयं देवः सकलः सर्वपावनः ॥ २८२ ॥  
  
	अत्र च पञ्चस्रोतश्शब्देन मननत्राणरूपायाः शक्तेः पञ्चावस्थाभेदा   
उच्यन्ते ॥ २८०-२८२ ॥  
  
	इत्थं विन्द्ववस्थाधिष्ठानभेदेऽपि शिवशक्त्योरेकत्वं प्रदर्श्योपसंहरति-  
  
	एक एव शिवस्तद्वच्छक्तिरप्यविकारिणी ।  
	लयभोगाधिकारेषु तौ हि चिन्मात्ररूपिणौ ॥ २८३ ॥  
  
	इदानीमनेकत्वमेवौपचारिकमेतयोः प्रकारान्तरेण दर्शयितुं   
तत्तदवस्थाभाजामात्मनां वास्तवं भेदमाह-  
  
	तथाहि विमलोदारगभीरे चिन्महोदधौ ।  
	स्वात्मनि प्रविलीयन्ते तेनैके समधिष्ठिताः ॥ २८४ ॥  
  
	परिणतमलाः केचिदात्मानस्तेन शिवेनानुग्राहकेण समधिष्ठिता अनुग्रहशक्त्या   
मोचिताः सन्तो विमलतरनिरतिशयसर्वज्ञत्वसर्वकर्तृत्वसमुद्ररूपे स्वात्मनि स्वरूपे लीयन्ते   
तिष्ठन्ति, तदनुग्रहात् तत्साम्यरूपं मोक्षं भजन्तीत्यर्थः । न तु शिवात्मन्यैक्यं ते   
प्रयान्तीति व्याख्येयम्, अद्वैतस्य प्रागेव निषेधात् । एते च   
लयावस्थशिवसमत्वाल्लयावस्थाभाज उच्यन्ते ॥ २८४ ॥  
	विज्ञानकेवलिनोऽप्यपरिणतमलमायोत्तीर्णत्वान्महामाया-श्रितत्वाद्भोगहीनत्वाच्च   
लयावस्थाभाजो निर्व्यापारत्वादुच्यन्त इत्याह-  
  
	शिवेन निभृतात्मीयशक्तयोऽन्ये विशेरते ।  
  
	भोगावस्थाभाज आह-  
  
	समालिङ्ग्य महामायामपरे वृत्तिशालिनीम् ॥ २८५ ॥  
	तत्सम्पर्कसुखैकाग्रबुद्धयो भोगलम्पटाः ।  
  
	शान्त्यादिभुवनरूपेण परिणतां महामायामाश्रित्य वर्तन्त इत्यर्थः ॥ २८५ ॥  
	अधिकारभाजोऽप्याह-  
  
	तथा परे परव्योम समाश्रित्याध्वमूर्धनि ॥ २८६ ॥  
	कुर्वन्ति पञ्चकृत्यानि पत्युराज्ञानुवर्तिनः ।  
  
	अनन्तादयः शुद्धाध्वमूर्धनि परव्योममहामायाभुवनान्याश्रित्य   
शिवाज्ञया पञ्चकृत्यकारिणो भवन्तीत्युक्तम् ॥ २८६ ॥  
  
	ततः स तेषामेकोऽपि लयभोगाधिकारिणाम् ॥ २८७ ॥  
	अधिष्ठातृतया भेदमौपचारिकमृच्छति ।  
	तद्वदेव मता शक्तिस्तयोर्भेदोऽधुनोच्यते ॥ २८८ ॥  
  
	तयोः शिवशक्त्योः परस्परभेदः कथ्यते ॥ २८७-२८८ ॥  
  
	तमेव भेदमाह-  
  
	शुद्धेऽध्वनि शिवः कर्ता कारणं शक्तिराश्रिता ।  
	समाश्रयः स विज्ञेयः स्वनिष्ठघनचिन्मयः ॥ २८९ ॥  
  
	धर्मधर्मितयैवानयोर्भेदः ॥ २८९ ॥  
  
	तत्र च धर्मिस्वरूपं ज्ञानं स्वनिष्ठमेव, विषयग्रहणसामर्थ्यरूपं तु   
धर्मतयोच्यत इत्याह-  
  
	सा तु संविदशेषार्थग्रहणे लम्पटोदया ।  
	परमैश्वर्यरूपा च महिमा व्याप्तिरूपिणी ॥ २९० ॥  
  
	ततश्च-  
  
	महेश्वरो महानेष सर्वार्थव्यापकस्तयोः ।  
  
	सर्वविषयव्यापकसामर्थ्ययुक्तत्वाच्छिवः सर्वार्थव्यापकः । उक्तार्थमेव   
प्रकटयति- तयोरिति ॥ २९० ॥  
  
	परानपेक्षं रूपं यद्विज्ञानं शिवसञ्ज्ञितम् ॥ २९१ ॥  
	तस्य शक्तिं परापेक्षं रूपमाहुर्विपश्चितः ।  
  
	परापेक्षं विषयापेक्षमित्यर्थः ॥ २९१ ॥  
  
	कुत एवं कल्प्यत इति चेदत आह-  
  
	आकारद्वयसंवित्तिरशेषस्यापि वस्तुनः ॥ २९२ ॥  
	परापेक्षानपेक्षाभ्यामस्ति शक्तिः शिवाश्रया ।  
  
	जडविषये दाहकस्याग्नेर्दाह्यस्य सन्निधौ दहनसामर्थ्यदर्शनात्, अन्यथा   
तदनभिव्यक्तेः, चिद्विषये च आत्मनि विषयग्रहणरूपस्य स्वनिष्ठस्य ग्रहीतृस्वरूपस्य   
स्वसंवेदनसिद्धत्वादेतत् सिद्धमित्यर्थः । अतश्चास्ति शक्तिरिति ॥ २९२ ॥  
  
	यद्येवमात्मशक्तेरस्याः शिवशक्तेः को विशेषोऽत आह-  
  
	नित्योदितानवच्छिन्नविभूतेरीश्वरस्य यत् ॥ २९३ ॥  
	ज्ञेयाधिष्ठेयकार्यादौ न तु हेत्वादिकं परम् ।  
	तेन शक्तिः परापेक्षं रूपमीशस्य युज्यते ॥ २९४ ॥  
  
	नित्यमुक्त्वादीश्वरस्य ज्ञेयादिविषये शक्तिव्यतिरेकेण न बुद्ध्यादिकरणापेक्षा,   
आलोकादिसहकार्यपेक्षा च । अतः शक्तिरेव तस्य परापेक्षारूपं नान्यत् ।   
बद्धात्मनां तु शक्त्याख्यं विषयापेक्षं स्वरूपमात्रमेवासौ कार्यादिहेतुर्न   
भवेत्, तेषां कार्यादौ करणाद्यपेक्षादर्शनादित्याह-  
  
	न सर्वस्य परापेक्षं रूपमात्रमसौ भवेत् ।  
	कार्यपुत्रादिरूपाणामन्यथैवोपलम्भनात् ॥ २९५ ॥  
  
	शिवस्येति पाठे केवलस्य शम्भोर्ज्ञानं न स्वरूपमात्रनिष्ठमेव, किन्तु   
विषयापेक्षमेव कार्यादिहेतुः । न तु बद्धात्मनां दृष्टकार्याणां पुत्रादीनां   
पित्रादेर्विषयादिसापेक्षेणैव ज्ञानादिनोत्पत्तिदर्शनादित्यर्थः ॥ २९५ ॥  
  
     अतो नेश्वरस्यापि निर्विषयं ग्रहणात्मकं ज्ञानं सम्भवतीत्याह-  
            
     न तु निर्विषयं ज्ञानं तदेव विषयग्रहः ।  
            
     यद्येवं विषयसन्निधान एव ग्रहणरूपस्योत्पत्तिदर्शनाद्   
धर्मस्वरूपस्यानित्यत्वप्रसङ्गः ? तन्न, शिवस्य सर्वदा बिन्द्वादेर्नित्यस्य विषयस्य   
ग्राह्यत्वात्, ग्रहणसामर्थ्यस्य ग्रहीतृसमवेतत्वेन सर्वदाऽवस्थानाच्च ।  
            
     नन्वात्मनां नीलादिज्ञानविनाशेन पीतादिज्ञानस्य क्रमेणोत्पत्तिदर्शनात्   
तत्सामर्थ्यस्याप्यनित्यत्वं लक्ष्यते ? अत आह-  
            
     विरोधेनाथ पर्यायान्नैवमप्यविनाशि यत् ॥ २९६ ॥  
     नश्वराणामयं धर्मो यः काले नान्यथोदयः ।  
            
     नीलाद्यध्यवसायरूपाद् भिन्नस्य पीताध्यवसायरूपस्य बौद्धस्य ज्ञानस्य   
विनाशित्वात् परस्परविरोधाच्च पर्यायेणोत्पत्तावपि तत्तत्सुखादिरूपबुद्धिग्रहणसामर्थ्यस्य   
सर्वदा ग्रहीतृसमवेतत्वेन संवेदनादविनाशित्वमेव, अतो बौद्धस्यैवायमन्यथा ।   
परिणामः ॥ २९६ ॥  
            
     ततश्च-  
            
     अविनाशि च तन्नित्यमिष्टमस्माद् विभिद्यते ॥ २९७ ॥  
     शक्तिराश्रयतः शम्भोः स च तस्यास्ततस्तथा ।  
            
     तदप्यात्मसामर्थ्यं शिवसामर्थ्यवन्नित्यमेष्टव्यम् । एवं च   
शिवशक्त्योरात्मभेदाभावेऽपि धर्मिधर्मभेदः सत्य एवेत्याह- अस्मादिति । ततस्तस्मात्   
कारणात् तथा धर्मात्मिकैव शक्तिरित्यर्थः ॥ २९७ ॥  
            
     अत्र पराशङ्का-  
            
     कार्योपाधिवशाच्छक्तिसञ्ज्ञा स्यादपि चिद्घने ॥ २९८ ॥  
     न तु शक्तिः परापेक्षा वस्तुतोऽस्तीति केचन ।  
            
     धर्मिरूपमेव परमार्थं न तु धर्मरूपमित्यर्थः ॥ २९८ ॥  
            
     अत्रोत्तरम्-  
  
	करणेन विना कार्यं कुर्वन् कर्ता भवेदिति ॥ २९९ ॥  
	मतिरेषामयुक्तैव युक्तिप्रत्यक्षबाधिता ।  
  
	कुलालादीनां हि कर्तृणां करणेन विना कर्तृत्वादर्शनात् शिवस्याऽपि कर्तृत्वात्   
केनापि करणेन भवितव्यम् । तच्छक्त्यात्मकमेव । यदुक्तं श्रीमन्मृगेन्द्रे- करणं च   
न शक्त्यन्यत् (वि० ३।४) इति । एवमात्मनामपि देहस्पन्दादौ शक्तिरेव करणमित्युक्तम् ॥ २९९ ॥  
  
	किञ्च, ग्रहणरूपस्य परमार्थस्यानभ्युपगमे   
स्थितिकालेऽप्युपाधिभूतसदाशिवतत्त्वादिबिन्दुकार्यविषयीकरणा-भावादस्य   
सदाशिवादिभेदकल्पनमयुक्तम् । उपाध्यग्रहणेऽप्येतद्भेदोपचाराभ्युपगमे   
सर्वदैवाधिकारावस्था भवेत्, न तु लयावस्था, विशेषाभावादित्याह-  
  
	किञ्चागृहीतमपि चेदुपाधिः कार्यमीशितुः ॥ ३०० ॥  
	सदोपहितभावेन निरुपाधिः कथं शिवः ।  
  
	बिन्द्वाद्यग्रहणे तत्क्षोभाद्यप्यस्य न युक्तम्, अज्ञातस्य करणासम्भवाअदित्याह-  
  
	कथं वायं भवेत् कर्ता कारणज्ञानवर्जितः ॥ ३०१ ॥  
  
	किञ्चाऽऽत्मनामपि शिवसमानगुणत्वाद्धर्मिरूपत्वाद्-  
धर्मरूपज्ञानानभ्युपगमे सुखादिसंवेदनरूपो भोगो न सम्भवतीत्याह-  
  
	पुरुषो वा कथं बुद्धिं पश्येत् शक्त्या तया विना ।  
  
	एवं च सति-  
  
	इदमन्धतमः कृत्स्नमन्तरा शक्तिदीपिकाम् ॥ ३०२ ॥  
	जायेतान्यच्च भगवानशक्तः किं करिष्यति ।  
  
	शक्त्यनभ्युपगमे भोगमोक्षार्थं सर्वप्रवृत्तिशून्यं जगद् भवेदित्यर्थः ॥ ३०२   
॥  
  
	ततश्च-  
  
	अनन्यापि तथा शम्भोर्विभिन्ना शक्तिरिष्यते ॥ ३०३ ॥  
	यथा मसूरात्व(रस्त्व)ङ्गुष्ठान्नापि भिन्नोक्तहेतुभिः ।  
  
	यथा मसूराख्यो धान्यविशेषोऽङ्गुष्ठाख्यस्तज्जातीयोऽपि केनाप्याकारेण भिद्यते,   
एवं शिवशक्त्योर्वस्त्वन्तरत्वाभावेऽपि धर्मिधर्मतया भेदः सिद्धः । अत्र च   
समानजातीयत्वेनैक्यमभ्युपगम्य इत्थं दृष्टान्तत्वमुक्तम्,   
वस्तुतोऽङ्गुष्ठमसूरयोर्भेदात् । इत्थं शिवशक्त्योर्धर्मिधर्मतया भेदेऽपि   
तादात्म्यसम्बन्धान्नात्मान्तरवद् भेद इत्याह- नापि भिन्नोक्तेति ॥ ३०३ ॥  
	इत्थं शक्तिशक्तिमतोरात्मान्तरत्वाभावेऽपि धर्मिधर्मतया भेदं   
प्रतिपाद्योपसंहरति-  
  
	अनन्याऽपि विभिन्नाऽतः शम्भोः सा समवायिनी ॥ ३०४ ॥  
	स्वाभाविकी च तन्मूला प्रभा भानोरिवामला ।  
  
	ननु बिन्द्वाख्ययैव शक्त्या शिवः कार्यं करिष्यति, किमनया ? अत आह-  
  
	नह्येष भगवान् शक्त्या स्वात्मनोऽत्यन्तभिन्नया ॥ ३०५ ॥  
	कदाचित् कुरुते किञ्चिन्नापि जानाति किञ्चन ।  
  
	बिन्दोरुपादानत्वेन बहिरङ्गत्वादचेतनत्वाच्च चिद्रूपया स्वसमवायिन्या शक्त्या   
विना शिवो न बिन्द्वादिवस्तु विषयीकर्तुं तत्क्षोभादि चोत्पादयितुं शक्नोति, कुम्भकारादेरपि   
चिच्छक्तियुक्तत्वेनैव दर्शनात् ॥ ३०५ ॥  
  
	यद्येवं शक्त्या विनेश्वरस्याप्यकिञ्चित्करत्वात् सैव जगत्कारणत्वेनास्तु । यदाहुः-   
यया विना न सर्वज्ञः सोऽपि तस्यै नमोऽस्तु ते इति, तन्न, शक्तेर्धर्मत्वेनाश्रयं   
विनाऽवस्थानासम्भवात् । तदाश्रयः स एष शक्तिमान् सङ्कल्पमात्रेण विश्वकर्तेत्याह-  
  
	अनाहितविशेषोऽपि हेतुर्देवो महेश्वरः ॥ ३०६ ॥  
  
	इदानीं कर्तृशक्त्या भेदोपचारे उपाधिभूतं पारमार्थिकं कार्यभेदमाह-  
  
	कार्यभेदोऽपि कार्यस्य स्यादवस्थाविशेषतः ।  
  
	एतदेव प्रपञ्चयति-  
  
	बिन्दुः प्रलीनकार्योऽसौ शिवशक्तिसमीरितः ॥ ३०७ ॥  
	सर्गाय स्थितये स्रष्टृप्रपञ्चविलयाय च ।  
	चिरस्थापितविश्वो हि बिन्दुरेव प्रवर्तते ॥ ३०८ ॥  
	अवस्थाभेदमासाद्य घटमारभते यथा ।  
	मृदवस्थान्तरापत्त्या पूर्वमेवमसावपि ॥ ३०९ ॥  
	प्रभुशक्तिसमाक्रान्तस्तत्तद्वृत्तिविशेषतः ।  
	कार्यभेदाय घटते निर्विकारेऽपि शूलिनि ॥ ३१० ॥  
	अनापन्नविकारोऽपि यथोक्तक्रमभाविनाम् ।  
	भेदसंशोषचूर्णानामवस्थाभेदजन्मनाम् ॥ ३११ ॥  
	विधाता कमलस्योष्णगभस्तिः स्यात् तथा शिवः ।  
	कर्ता सर्गादिकार्याणामविकारोऽपि शक्तिमान् ॥ ३१२ ॥  
  
	ननु किमर्थमसौ सृष्ट्यादिकार्यं करोतीति चेत्, पश्वनुग्रहायेति ब्रूमः । यद्येवं   
सर्वानुग्राहकत्वेऽपि शिवः कथं केषाञ्चिदेव मोक्षं करोति न सर्वेषाम्, अयमेवास्य   
स्वभावो वा तर्ह्यन्तः रागद्वेषयुक्तः स्यात् । अत आह-  
  
	यथा मधूच्छिष्टमृदोरनपेक्षः क्षणेन च ।  
	द्रवताशुष्कताहेतुरविकारोऽपि भास्करः ॥ ३१३ ॥  
	तथा समासमात्मीयपुण्यापुण्याख्यकर्मणाम् ।  
	अणूनामविकारोऽपि बन्धमोक्षकरः शिवः ॥ ३१४ ॥  
  
	सत्यं सर्वानुग्राहकः शिवः । न चास्य रागादिर्विद्यते, अनादिमलरहितत्वात् ।   
बन्धमोक्षकर्तृत्वं चात्मनामेव, योग्यत्वादित्युक्तम् । ततश्च यथैकाकार एवार्कः   
स्वसन्निधानेन द्रवत्वयोग्यस्य मधूच्छिष्टस्य द्रवतां शोषत्वयोग्याया मृदः   
शुष्कतां च करोति, तथा शिवोऽपि पक्वमलानां मोक्षयोग्यानां मोक्षं करोति,   
अपक्वमलानां बन्धयोग्यानां तत्पाकार्थं बन्धं करोतीत्यविरोधः । अतश्चात्र   
पुण्यापुण्याख्यशब्देन- न हृष्यत्युपकारेण नापकारेण कुप्यति । यः समः   
सर्वभूतेषु जीवन्मुक्तः स उच्यते ॥ इति न्यायेनोपकारापकारात्मकं  
  
कर्मद्वयमुच्यते । तयोर्मलपरिपाकवशात् साम्यबुद्धौ सत्यां मोक्षो भवति, तदभावे   
तु बन्ध एव । न त्वश्चमेधब्रह्महत्यादि-रूपौ पुण्यापुण्यौ, तयोः साम्यं   
मोक्षहेतुरिति व्याख्येयम्, शास्त्रविरोधात्, तादृशस्य कर्मसाम्यस्य संसारावस्थायामपि   
सम्भवात्, स्वनाशमात्र एव चरितार्थत्वात् । समस्तकर्मसाम्यस्यापि   
विज्ञानकेवलित्वमात्र एव हेतुत्वात्, मोक्षहेतुत्वासम्भवात्, मलपरिपाकस्यैव   
प्रोक्तकर्मसाम्यचिह्नानुमेयस्य दीक्षाद्वारेण मोक्षहेतुत्वसम्भवाच्चेत्यादि   
विस्तरेणास्माभिरुक्तं मृगेन्द्रवृत्ति-दीपिकायाम् । साधितं च गुरुभिः   
श्रीमत्स्वायम्भुवकिरणमतङ्-गादिवृत्तिष्विति ततोऽवधेयम् ॥ ३१३-३१४ ॥  
  
	अतश्च-  
  
	परस्परविरोधेन निवारितविपाकयोः ।  
	कर्मणोः सन्निपातेन शैवी शक्तिः पतत्यणौ ॥ ३१५ ॥  
  
     विरुद्धफलयोरश्वमेधब्रह्महत्यादिधर्माधर्मरूपयोः   
स्वर्गब्रह्मलोकफलयोर्धर्मरूपयोरवीचीरौरवफलयोर्वाऽधर्म-रूपयोः कर्मणोः   
सन्निपाते सति शैवी शिवत्वदायिकाऽनुग्राहिका शक्तिरात्मनि न पतति, तस्या मलपरिपाक एव   
पातश्रवणात् । किन्तु रोधशक्तिरेव नियतिद्वारेण विरुद्धकर्मक्षयार्थं पतति । तदुक्तं   
श्रीमन्मतङ्गे- धर्माधर्मविपाकेऽस्मिन् (वि० १३।१५) इत्यादिना दीक्षाया एव   
मलपरिपाकाविनाभूतायाः कर्मक्षयद्वारेण मोक्षहेतुत्वम् । यदुक्तं श्रीमत्किरणे-   
अनेकभविकं कर्म दग्धबीजमिवाणुभिः । भविष्यदपि संरुद्धं येनेदं तद्धि   
भोगतः ॥ (६।१९) इति । मलपरिपाके सत्यनुग्राहिकायाः पातः ॥ ३१५ ॥  
  
	तस्यां पतितमात्रायां निर्धूतघनसंवृतिः ।  
	प्रशान्तमलकालुष्यमात्मानमनुपश्यति ॥ ३१६ ॥  
  
	मलावरणापगमात् तद्विमुक्तं सर्वज्ञत्वादिरूपमस्य प्रकाशत इत्यर्थः ॥ ३१६ ॥  
  
	तदैव हि विमुक्तोऽसौ यदाघ्रातः शिवेच्छया ।  
  
	दीक्षाख्यया शिवशक्त्या स्पृष्टो मुक्त एवेति ॥  
  
	दीक्षोत्तरकालं चारब्धकार्यबन्धक्षयार्थम्-  
  
	नित्यनैमित्तिकेनैष कर्मणा वर्तते परम् ॥ ३१७ ॥  
  
	तत्रापि-  
  
	अनेनैव शरीरेण परां व्याप्तिमखण्डिताम् ।  
	प्राप्नुवन्ति महाधीरा धन्या हि शिवयोगिनः ॥ ३१८ ॥  
  
	योगाभ्यासादत्रैव सर्वज्ञत्वादिः प्रकाशत इत्यर्थः ॥ ३१८ ॥  
  
	प्रसङ्गाच्छिवयोगिमाहात्म्यमाह-  
  
	स पुनाति दृशा वाचा चरणेन करेण च ।  
	नदीजनपदोद्यानपुरादीनि स्वलीलया ॥ ३१९ ॥  
  
	किं पुनः शरणायातं भवभीतमिमं जनम् ।  
  
	इदानीं प्रकरणकर्ता स्वगुरुनमस्कारं करोति-  
  
	नमस्तथाविधायास्मद्गुरवे शिवतेजसे ॥ ३२० ॥  
	निधये योगरत्नानामनन्तफलदायिनाम् ।  
  
	केनेदं प्रकरणमारचितमित्यत्राह-  
  
	रामकण्ठकृतालोकनिर्मलीकृतचेतसा ॥ ३२१ ॥  
	रत्नत्रयपरीक्षेयं कृता श्रीकण्ठसूरिणा ।  
	श्रीरामकण्ठासद्वृत्तिं मयैवमनुकुर्वता ।  
	रत्नत्रयपरीक्षार्थः सङ्क्षेपेण प्रकाशितः ॥ ३२२ ॥  
  
॥ रत्नत्रयपरीक्षा समाप्ता ॥  
  
		येनाकारि कवीश्वरेण रसवानाश्चर्यसाराह्वयः   
		पाषण्डापजयश्च काव्यतिलको भक्तप्रकाशस्तथा ।  
		नाट्येष्वभ्युदयश्च सुन्दरगिरा शैवेषु सद्वृत्तय-  
		स्तेनाघोरशिवेन साधु रचिता रत्नत्रयोल्लेखिनी ॥  
  
इत्यघोरशिवाचार्यविरचिता रत्नत्रयोल्लेखिनी सम्पूर्णा ॥  
  
