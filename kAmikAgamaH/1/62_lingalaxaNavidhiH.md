+++
title = "६२ लिङ्गलक्षणविधिः"

+++
  
लिङ्गस्य लक्षणं वक्ष्ये श्रूयतां द्विजसत्तमाः ।  
मृद्द्रुमोपललोहोत्थं रत्नबाणादिसम्भवम् ॥ ६४।१ ॥  
द्विविधं मृण्मयं लिङ्गं पक्वं चापक्वमेव च ।  
आभिचाराय पक्वं तु द्विहस्तादुपरि स्थितम् ॥ ६४।२ ॥  
श्वेताद्यां मृदमादाय पयस्तैलादिभिर्वृताम् ।  
यवगोधूमचूर्णं तु पयोवृक्षत्वचान्वितम् ॥ ६४।३ ॥  
पिच्छिलेन सुगन्धेन चूर्णेनालोड्य सन्मृदम् ।  
श्रीवेष्टकं सर्जरसं तथा गुग्गुलुशर्करा ॥ ६४।४ ॥  
पञ्चनिर्याससंयुक्तामथ लोकप्रसिद्धितः ।  
एतेषां सङ्ख्यया तुल्यां मृदं गृह्णीत देशिकः ॥ ६४।५ ॥  
गिरौ गिरिसमीपे वा वनेषूपवनेषु च ।  
नदीतीरे द्रुमे शैले लिङ्गार्थं द्रव्यमाहरेत् ॥ ६४।६ ॥  
याः सुवर्णा घनाः स्निग्धा निमग्ना नगसन्धिषु ।  
सरित्सलिलनिर्धूतपवित्रान्तर्जलोषिताः ॥ ६४।७ ॥  
वृक्षच्छायोपगूढाश्च तीर्थाश्रमसमाश्रयाः ।  
आयामव्यासनाहाढ्या रक्ताः पीताःसितासिताः ॥ ६४।८ ॥  
मनोरमाः शिला ग्राह्या यौवनाः श्रेयसे मताः ।  
वातातपानलालीढा मृद्वीक्षारोदकाश्रिताः ॥ ६४।९ ॥  
कर्मान्तरगृहीता या अत्यन्तोपहताश्च याः ।  
अन्त्यजानीतसेव्या या नदीशैलतटे स्थिताः ॥ ६४।१० ॥  
  
(पृ० १६५)   
  
रूक्षा वृद्धातिबालाश्च वर्जनीयाः शिला द्रुमाः ।  
खादिरश्चन्दनः सालो मधूकः सरलोऽसनः ॥ ६४।११ ॥  
बिल्वः कदम्बः खदिरो देवदारुश्च शिंशुपा ।  
पनसार्जुनावशोकश्च क्षीरिणो रक्तचन्दनः ॥ ६४।१२ ॥  
स्निग्धवर्णा महाकायाः शुभदाः शुभदेशजाः ।  
द्रव्यसङ्ग्रहणं कुर्याद्वक्ष्यमाणं विशेषतः ॥ ६४।१३ ॥  
तच्छैलं नवहस्तान्तं पार्थिवं च तथा मतम् ।  
त्र्यंशेन दारुजं लोहमस्यार्धेनोत्तमं मतम् ॥ ६४।१४ ॥  
षट्षडङ्गुलहान्यन्तं मध्यमं मानमुच्यते ।  
तदलाभे तु तन्मध्ये त्वेकैकाङ्गुलहानितः ॥ ६४।१५ ॥  
मानं शतं च नवतिहस्तयुक्तप्रमाणतः ।  
धामगर्भप्रमाणेनाधमं लिङ्गमुच्यते ॥ ६४।१६ ॥  
गर्भार्धं मध्यमं ज्ञेयं पञ्चत्र्यंशं परं भवेत् ।  
मध्यमेऽष्टविभागेन नवलिङ्गोदयानि च ॥ ६४।१७ ॥  
ज्येष्ठे ज्येष्ठात्समारभ्य पादह्रासाद्द्विजोत्तमाः ।  
मानानि च त्रयस्त्रिंशल्लिङ्गानां कीर्तितानि तु ॥ ६४।१८ ॥  
अथवान्यप्रकारेण गर्भमानं विधीयते ।  
अधमं गर्भपादं स्यात्त्रिपादं ज्येष्टमानकम् ॥ ६४।१९ ॥  
पूर्ववन्मध्यमं कृत्वा त्रयस्त्रिंशत्प्रमाणकम् ।  
आयादिशुद्धिसिद्ध्यर्थं भजेन्मानाङ्गुलेन तु ॥ ६४।२० ॥  
भागं वा विभजेत्तेषां शध्यर्थं तदिहोच्यते ।  
षोडशांशं समारभ्य चतुर्विंशतिसंयुतम् ॥ ६४।२१ ॥  
शतांशं विभजेत्तत्र चैकांशं योजयेद्गुरुः ।  
आयादिशुभसंयुक्तं सडंशं वा पुरा मया ॥ ६४।२२ ॥  
भूमिलम्बे समादिष्टं नोक्तं विस्तरभीरुणा ।  
लिङ्गायामे विकारांशे चतुर्भूतरसैः क्रमात् ॥ ६४।२३ ॥  
सत्रिभागैस्त्रिरंशैस्तु सुरेड्यानाढ्यके द्विजाः ।  
आढ्यं सर्वसमं लिङ्गं विशिष्टं परिकीर्तितम् ॥ ६४।२४ ॥  
तेषां तन्मध्यमेऽष्टांशे प्रत्येकं नवधा भजेत् ।  
लिङ्गायामे दिनांशे तु सप्ताष्टनवभागतः ॥ ६४।२५ ॥  
ब्रह्मविष्ण्वीशभागानां उत्सेधाः सम्प्रकीर्तिताः ।  
सर्वेषामपि सामान्यं लिङ्गमेतदुदाहृतम् ॥ ६४।२६ ॥  
समखण्डं वर्धमानं शैवाधिक्यं त्रिभागिकम् ।  
वर्णानां ब्राह्मणादीनां क्रमेण परिकल्पयेत् ॥ ६४।२७ ॥  
वर्धमानशिवाधिक्ये सर्वजात्यर्हके मते ।  
लिङ्गायामं त्रिधा कृत्वा ब्रह्मांशः त्वेकभागतः ॥ ६४।२८ ॥  
विष्ण्वंशस्तद्वदेवं स्याद्रुद्रांशो भाग एव वा ।  
एकांशसदृशस्तारः समखण्डोऽयमीर्तितः ॥ ६४।२९ ॥  
चतुष्पञ्चषडंशं तु पञ्चषट्सप्तभागिकम् ।  
षट्सप्ताष्टांशकं सप्तभागाष्टनवभागिकम् ॥ ६४।३० ॥  
वर्धमानमिदं प्रोक्तं विप्रादीनामनुक्रमात् ।  
सप्तसप्ताष्टभागं तु पञ्चपञ्चषडंशकम् ॥ ६४।३१ ॥  
वेदवेदशरांशं तु गुणानलयुगांशकम् ।  
एवं शिवाधिकं प्रोक्तं द्विजातीनामनुक्रमात् ॥ ६४।३२ ॥  
कृत्वा नवांशं लिङ्गोच्चं बन्धबन्धगुणांशकम् ।  
षट्सप्ताष्टकनाहं तु वृत्तेऽष्टाश्रे युगाश्रके ॥ ६४।३३ ॥  
त्रैराशिकमिदं शास्त्रे स्वस्तिकं त्वधुनोच्यते ।  
नवधा लिङ्गमानेन द्व्यंशं मध्ये गुणांशकम् ॥ ६४।३४ ॥  
वृत्ते युगांशकं दैर्घ्यं शूद्रेऽप्येतच्च शस्यते ।  
त्रैराशिकं तु सर्वेषां सर्वकामप्रदं मतम् ॥ ६४।३५ ॥  
आढ्यानाढ्यसुरेड्यं च धारालिङ्गं सहस्रकम् ।  
सर्वेषां ब्राह्मणादीनामपि सामान्यमीरितम् ॥ ६४।३६ ॥  
एकादिधारया वृद्धं शतधारावसानकम् ।  
धारालिङ्गं प्रशस्तं स्यात्सहस्रमधुनोच्यते ॥ ६४।३७ ॥  
समखण्डे शिवायामे रुद्रभागविनिर्मिते ।  
एकाधिकं नवत्यंशे विषमांशनिवेशितम् ॥ ६४।३८ ॥  
  
(पृ० १६६)   
  
सैकसाहस्रलिङ्गानां नवभागोच्चमेव वा ।  
मुखलिङ्गमथो वक्ष्ये भुक्तिमुक्तिफलप्रदम् ॥ ६४।३९ ॥  
चतुर्मुखं तत्त्रिमुखमेकवक्त्रयुतं भवेत् ।  
योच्चतारा द्विभक्ता सा गुणत्यागादधो शिरः ॥ ६४।४० ॥  
ललाटं नासिका वक्त्रञ्चिबुकोष्ठं च वर्तयेत् ।  
ग्रीवाभुजोपनिष्क्रान्तिरिदानीं प्रोच्यते बुधाः ॥ ६४।४१ ॥  
लिङ्गायामे विकारांशे लिङ्गविष्कम्भतो बहिः ।  
चतुर्दिक्षु चतुर्वक्त्र निर्गमाय प्रकल्पयेत् ॥ ६४।४२ ॥  
शेषं लिङ्गाकृतिः कार्या विष्णुभागानुसारतः ।  
जानौ प्रविष्टा ग्रीवा स्याच्चतुरङ्गुलमानतः ॥ ६४।४३ ॥  
तद्वद्दीर्घसमायुक्तं शेषं यत्प्रतिमोक्तवत् ।  
नन्दमात्रादिकं भक्त्वा षट्तालं तु चतुर्विधम् ॥ ६४।४४ ॥  
निर्गमार्थं चतुर्दिक्षु वेष्टनं परिकल्पयेत् ।  
पादोनसप्तमात्रं तु विस्तारेण प्रकल्पयेत् ॥ ६४।४५ ॥  
त्रिमुखं वा तदुच्चांशं ऋतुवद्भाजयेत्समम् ।  
भागार्धेन भुजस्कन्धौ षडङ्गुलविनिःसृतौ ॥ ६४।४६ ॥  
त्रिभागेन भवेद्ग्रीवा मकुटं स्याद्द्विभागतः ।  
चतुर्धा विभजेच्छेषं भागमात्रप्रमाणतः ॥ ६४।४७ ॥  
शिरोललाटनासाश्च वक्त्रं चिबुकसंयुतम् ।  
विष्ण्वंशतारसदृशं मकुटं च विवर्तयेत् ॥ ६४।४८ ॥  
निर्गमांशा मुखानां स्युः प्रत्येकं वसुमात्रकैः ।  
एकवक्त्रे त्रयोच्चांशे सार्धोनमुखदैर्घ्यकम् ॥ ६४।४९ ॥  
मकुटञ्चैकभागं स्यादवशिष्टे द्विधा कृते ।  
ग्रीवास्कन्धौ क्रमणैव वर्धयेद्देशिकोत्तमः ॥ ६४।५० ॥  
मुखस्य निर्गमं कुर्यान्नवमात्रप्रमाणतः ।  
अष्टाधिकशते लिङ्गदैर्घ्ये दैर्घ्याम्श इष्यते ॥ ६४।५१ ॥  
शिरोवर्तनमेतेषां वक्ष्ये तद्बहुधा मतम् ।  
पुण्डरीकविशालाख्यं श्रीवत्सं शत्रुमर्दनम् ॥ ६४।५२ ॥  
काष्टांशके चतुर्भक्ते भागभागविवर्धनात् ।  
भवन्ति पुण्डरीकादिभेदा भिन्नफलाप्तये ॥ ६४।५३ ॥   
६४।पुण्डरीकाद्यशःप्राप्तिर्विशालाद्विपुलां श्रियम् ।  
प्राप्नोति सर्वान् श्रीवत्साद्विजयं शत्रुमर्दनात् ॥ ६४।५४ ॥  
कुक्कुटाण्डशिरो मूर्तिचतुर्थांशविवर्धनात् ।  
प्रजावृद्धिकरं यस्मात्प्रजालाभः प्रजापतिः ॥ ६४।५५ ॥  
त्रिभागवर्धनादर्धचन्द्रं चन्द्रसमो यतः ।  
प्राप्तमायुः परं प्राप्तलोकं सौभाग्यमुत्तमम् ॥ ६४।५६ ॥  
षड्भागवर्धनाद्भूतिनिमित्तं त्रपुषाकृतिः ।  
साध्याः सिद्धाश्च मरुतो यस्माद्भूतिं परां गताः ॥ ६४।५७ ॥  
अथवान्यप्रकारेण शिरोवर्तनमुच्यते ।  
अष्टधा विभजेत्तारमध्यर्धेन विवर्तनात् ॥ ६४।५८ ॥  
छत्रशीर्षमिति प्रोक्तं त्रपुषाभं निगद्यते ।  
षडंशैस्त्रपुषं वा स्यात्सार्धद्व्यंशेन वर्तनम् ॥ ६४।५९ ॥  
कुक्कुटाण्डशिरः प्रोक्तं विस्तारार्धप्रवर्तितम् ।  
चन्द्रखण्डनिभं प्रोक्तं विस्तारात्त्र्यंशवर्तितम् ॥ ६४।६० ॥  
बुद्बुदाभं शिरः सार्धत्र्यंशेनाष्टविभाजिते ।  
एतानि सर्वलिङ्गानां सनातनशिरांसि हि ॥ ६४।६१ ॥  
आयादिशुभसंयुक्तं लिङ्गं सर्वार्थसाधकम् ।   
अशुभे त्वशुभं विद्यात्तदर्थमुपरि न्यसेत् ॥ ६४।६२ ॥  
एकहस्तेऽङ्गुलं स्याच्च द्वित्रिहस्ते त्रिमात्रकम् ।  
चतुष्पञ्चकरे पञ्च षट्सप्तसु च सप्तकम् ॥ ६४।६३ ॥  
वसुनन्दकरे नन्दमात्रमानाधिकं मतम् ।  
शिरोवर्तनभागे तु चतुर्थे वा षडंशके ॥ ६४।६४ ॥  
एकं द्वयं त्रयं दद्याद्ब्रह्मभागात्क्रमेण तु ।  
शिरोवर्तनभागस्य त्र्यंशं पूजांशकोपरि ॥ ६४।६५ ॥  
लिङ्गायामेऽथवारोप्य षड्भागे तु तदुच्छ्रये ।  
एकांशं योजयेद्धीमांलिङ्गे द्व्यंशं तु मध्यमे ॥ ६४।६६ ॥  
  
(पृ० १६७)   
  
त्रिभागमुत्तमे लिङ्गे योजयेद्वा द्विजोत्तमाः ।  
केवलं वा शिरोमानमधिरोप्य विवर्तयेत् ॥ ६४।६७ ॥  
शिरसा मिश्रितं भागं पार्श्वयोरवलम्ब्य च ।  
वृत्तद्वयं तु तन्मानादुभयोः पार्श्वयोर्नयेत् ॥ ६४।६८ ॥  
ऊर्ध्वदेशे शिरोमध्ये तृतीयं मण्डलं न्यसेत् ।  
मण्डलैश्च त्रिभिर्मत्स्यद्वयमत्रोपजायते ॥ ६४।६९ ॥  
तन्मत्स्याननपुच्छस्थसूत्रयोर्यत्र सङ्गतिः ।  
तत्र स्थित्वा त्रिभिर्वास्य वर्तनीयं शिरःशुभम् ॥ ६४।७० ॥  
जातिलिङ्गविभेदेन शिरश्च द्विविधं मतम् ।  
छत्राकारं तु विप्राणां कुक्कुटाण्डनिभं नृपे ॥ ६४।७१ ॥  
वैश्यानामर्धचन्द्राभं शूद्राणां त्रपुषं भवेत् ।  
अपरं चन्द्रमप्यन्यलिङ्गभेदेन कथ्यते ॥ ६४।७२ ॥  
लिङ्गव्यासे विकारांशे व्योमद्वित्र्यब्धिभिः क्रमात् ।  
चतुर्विधं स्याच्छत्राभं तत्राद्ये समलिङ्गके ॥ ६४।७३ ॥  
शैवधिक्ये तृतीयं स्याच्चतुर्थं वर्धमानके ।  
अन्योऽन्यसङ्करः त्वेषामशुभाय प्रकल्पितः ॥ ६४।७४ ॥  
स्वायम्भुवादिलिङ्गानां लक्षणं नेष्यते द्विजाः ।  
किन्तु तेषां विभागं तु प्रसिद्धोक्त्या समाचरेत् ॥ ६४।७५ ॥  
सर्वलक्षणसंयुक्तं लिङ्गं सर्वार्थसाधकम् ।  
  
॥ इति कामिकाख्ये महातन्त्रे लिङ्गलक्षणविधिर्नाम द्विषष्टितमः   
पटलः ॥  
  
  
  
