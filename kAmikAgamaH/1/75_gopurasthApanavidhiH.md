+++
title = "७५ गोपुरस्थापनविधिः"

+++
  
(पृ० २०७)   
  
स्थापनं गोपुराणां च वक्ष्ये लक्षणपूर्वकम् ।  
मूलप्रासादविस्तारे सप्ताष्टनवभागिके ॥ ७७।१ ॥  
दशैकादशभागे तु तत्तदेकोनभागतः ।  
द्वारशोभादिमानं स्याद्गोपुरान्तं विशालतः ॥ ७७।२ ॥  
क्षुद्रेऽल्पे च तदुद्दिष्टं मध्यमानं विधीयते ।  
धाम्नि तारे चतुष्पञ्चषड्भागेन विभाजिते ॥ ७७।३ ॥  
सप्ताष्टधा कृते तेभ्यो विभागो गोपुरान्तकः ।  
द्वारशोभादिविस्तारः पञ्चधा परिकीर्तितः ॥ ७७।४ ॥  
त्रिभागैकमथार्धं च त्रिभागे तु द्विभागकम् ।  
चतुर्भागे त्रिभागं च पञ्चांशे चतुरंशकम् ॥ ७७।५ ॥  
ज्येष्ठधाम्नां विशालं स्याद्गोपुरान्तं क्रमेण तु ।  
द्विहस्तादिद्विरष्टान्तं व्योमारत्निविवृद्धितः ॥ ७७।६ ॥  
प्रत्येकं त्रित्रिमानं स्याद्गोपुरान्तं विशालतः ।  
एकविंशत्करान्तं तु त्रिहस्ताद्द्विकवर्धनात् ॥ ७७।७ ॥  
पूर्ववत्तिथिसङ्ख्याता मानशोभादिविस्तरे ।  
आरभ्य नन्दहस्तं तु द्विद्विहस्तविवर्धनात् ॥ ७७।८ ॥  
सप्तत्रिंशत्करान्तं तु गोपुरान्तविशालता ।  
त्रिपञ्चदशसप्तात्तु एकहस्तविवर्धनात् ॥ ७७।९ ॥  
पञ्चमानं द्विरष्टाभ्यां पञ्चस्वेकस्य सम्मतम् ।  
अन्यथा हस्तमानेन विस्तारः प्रविधीयते ॥ ७७।१० ॥  
पञ्चादिविश्वहस्तान्तं चैकैककरवृद्धितः ।  
प्रथमावरणे द्वारशोभाविस्तार इष्यते ॥ ७७।११ ॥  
तिथिहस्तात्त्रयोविंशत्यन्ताः स्युर्द्वारशालके ।  
पञ्चविंशतिहस्तात्तु त्रयस्त्रिंशत्करान्तकः ॥ ७७।१२ ॥  
द्वारप्रासादविस्तारः पञ्चमः परिकीर्तितः ।  
पञ्चविंशत्समारभ्य त्रिचत्वारिंशदन्ततः ॥ ७७।१३ ॥  
द्वारहर्म्यविशालः स्यान्नवपञ्चकरादितः ।  
त्रिपञ्चाशत्करान्तं तु विशालो गोपुरस्य तु ॥ ७७।१४ ॥  
एकद्वित्रिचतुष्पञ्चहस्तैर्न्यूनं तु वाधिकम् ।  
नगरग्रामवेशादौ मानं गोपुरविस्तरे ॥ ७७।१५ ॥  
सार्धद्विपादत्रिगुणत्र्यंशैकद्व्यंशमायते ।  
कल्पयेद्द्वारशोभादौ सप्तांशदशभागिकम् ॥ ७७।१६ ॥  
चतुरंशषडंशं तु सप्तांशे चतुरंशकम् ।  
नन्दांशे भूतभागं च द्विगुणम् च प्रकल्पयेत् ॥ ७७।१७ ॥  
द्वारायतनतुङ्गार्थं खलूरीगोपुरादिकम् ।  
मानमप्यथ सङ्ग्राह्यं निर्गमं चापि तत्समम् ॥ ७७।१८ ॥  
गोपुरस्य विशालं तु कृत्वा विंशतिभागिकम् ।  
एकाद्यष्टदशांशान्तं गोपुराणां गुरूत्तमाः ॥ ७७।१९ ॥  
निर्गमं सालबाह्याद्वा तदन्तर्वा समाचरेत् ।  
सार्धहस्तात्तु पादोनद्विहस्ताद्द्विकरात्क्रमात् ॥ ७७।२० ॥  
षण्णन्दनवमात्रैस्तु वर्धयेद्देशिकोत्तमः ।  
पञ्चसप्तनवान्तस्तु द्वारतारः पृथग्भवेत् ॥ ७७।२१ ॥  
तिथिसङ्ख्या च हीने स्यान्मध्ये श्रेष्ठं तु सम्मतम् ।  
पञ्चाशे द्वारविस्तारे सप्तांशे मुनिभाजिते ॥ ७७।२२ ॥  
दशांशो द्विगुणः पादादधिकः पञ्चधोच्छ्रयः ।  
मूलधाम्नि मसूरादितुङ्गाद्वेदांशकादिकः ॥ ७७।२३ ॥  
रविभागावसानं तु कृत्वैकांशं विहाय च ।  
कृत्वा मसूरपादं च तच्छेषेणैव पीठकम् ॥ ७७।२४ ॥  
योजयेद्गोपुरद्वारं तुङ्गवृद्ध्यार्धमेव च ।  
अथ प्रागुक्तभागे तु वर्द्धितं सममेव वा ॥ ७७।२५ ॥  
धामाङ्गोक्ताखिलं मानं गोपुराङ्गेषु वा मतः ।  
छेदयेत्तदधिष्ठानं सोपपीठे तु केवलम् ॥ ७७।२६ ॥  
  
(पृ० २०८)   
  
उत्तरान्तसमुत्सेधं तदर्धं विस्तृतान्वितम् ।  
गोपुरद्वारतुङ्गं वा कारयेद्वास्तुशास्त्रवित् ॥ ७७।२७ ॥  
एकद्वित्रितलं कुर्याच्छोभायामेकवृद्धितः ।  
तलादिकमथो कुर्यात् पञ्चषट्सप्तभूमिकम् ॥ ७७।२८ ॥  
गोपुरं तु विधेयं स्यान्मध्यमेऽप्येवमूह्यताम् ।  
द्वारशोभा द्वारशाला द्वारप्रासादहर्म्यके ॥ ७७।२९ ॥  
गोपुरेणैव पञ्चान्तं मण्डलादिषु संस्थिताः ।  
मसूः स्तम्भमानं तु प्रागेव प्रदिपादितम् ॥ ७७।३० ॥  
तदूर्ध्वप्रस्तारात्स्थूपिपर्यन्ते मानमुच्यते ।  
षोढा विभज्य तत्तुङ्गं प्रस्तरैः साङ्घ्रिभागकैः ॥ ७७।३१ ॥  
तद्वत्कण्ठशिरोध्यर्धभागेन स्थूपिकांशकः ।  
एवमेकतलं प्रोक्तं द्वितलं च विधीयते ॥ ७७।३२ ॥  
तदुच्चं नवधा कृत्वा साङ्घ्र्येकप्रस्तरोदयः ।  
एकांशं गलमित्युक्तं सार्धद्व्यंशं शिरो भवेत् ॥ ७७।३३ ॥  
शेषः शिरोद्धृतः प्रोक्तः द्वितलं त्वेतदीरितम् ।  
द्वादशांशं त्रिभूम्युच्चैः कपोतं साङ्घ्रिभागभाक् ॥ ७७।३४ ॥  
सार्धद्व्यंशं च पादोच्चं प्रस्तरो भाग एव हि ।  
द्विभागः पाददैर्घ्यं स्यादष्टांशेनांशमानतः ॥ ७७।३५ ॥  
तदुच्चं चांशो ग्रीवोच्चं सार्धद्व्यंशः शिरो भवेत् ।  
शेषेण स्थूपिकोत्सेधस्त्रितलं चैवमीरितम् ॥ ७७।३६ ॥  
उत्तरादिशिखान्तं यन्मानमष्टादशांशकम् ।  
त्रिभागसहितं भागमन्तोच्चं प्रविधीयते ॥ ७७।३७ ॥  
सार्धद्व्यंशं तु पादोच्चं साङ्घ्र्येकप्रस्तरोदयः ।  
भागेन गलमानं स्यात्त्रिभागैः शिखरोदयः ॥ ७७।३८ ॥  
शेषेण स्थूपिका प्रोक्ता पञ्चभौममतः परम् ।  
उत्तरादिशिखान्तं चाप्येकोनत्रिंशदंशकम् ॥ ७७।३९ ॥  
भागार्धं प्रस्तरं कुर्यात्पादोच्चं चतुरंशकम् ।  
पादोनद्व्यंशकं मञ्चं सार्धद्व्यंशं तु पादपः ॥ ७७।४० ॥  
त्रिपादांशैककं मञ्चं त्रिभागात्पादपायतिः ।  
सपादांशकपोतोच्चमूर्ध्वभागाद्द्विभागतः ॥ ७७।४१ ॥  
प्रस्तरोच्चं द्विभागेन कन्धरोच्चसमो भवेत् ।  
सार्धद्व्यंशः शिरस्तुङ्गः शेषेण स्याच्छिरोदयः ॥ ७७।४२ ॥  
एवं तु षट्तलं प्रोक्तं सप्तभौममथोच्यते ।  
उत्तरादिशिखान्तं यन्मञ्चं षट्त्रिंशदंशकम् ॥ ७७।४३ ॥  
साङ्घ्रिद्व्यंशं कपोतं स्यात्सार्धवेदांशतोऽधिकम् ।  
द्विभागः प्रस्तरोत्सेधः पादोच्चं वेदभागतः ॥ ७७।४४ ॥  
सत्रिपादांशकं मञ्चं सार्धद्व्यंशस्तु पादपः ।  
मञ्चं पादोनभागाभ्यां त्रिपादः पादवैधृतिः ॥ ७७।४५ ॥  
सार्धांशं प्रस्तरोच्चं स्यात् द्व्यंशस्त्वन्ततलायतिः ।  
सपादभागं मञ्चोच्चं सार्धभागद्विभागिकम् ॥ ७७।४६ ॥  
कपोतोच्चं तु भागेन कन्धरं तत्समं भवेत् ।  
सद्विपादद्विभागेन शिरः शिष्टाः शिखा मताः ॥ ७७।४७ ॥  
सप्तभौममिदं श्रेष्ठं तदूर्ध्वे पूर्वमानभाक् ।  
स्तम्भप्रस्तरभागाभ्यां कल्पिताभ्यामधस्तले ॥ ७७।४८ ॥  
रविभौमान्तमिष्टं स्याद्गोपुराणामिहागमे ।  
उक्तानि गोपुराङ्गानि विभजेच्चतुरंशकम् ॥ ७७।४९ ॥  
आरभ्याष्टदशांशं तेष्वेकांशं तु नवांशकम् ।  
द्व्यङ्गुलं त्र्यङ्गुलं वापि चतुःपञ्चषडङ्गुलम् ॥ ७७।५० ॥  
वर्धयेद्ध्रासयेद्वापि युक्त्या प्रागुक्तमानतः ।  
पञ्चभागे विशाले तु त्रिभागे गर्भविस्तरः ॥ ७७।५१ ॥  
शेषेण भित्तिरत्रोक्ता व्योमभूमौ मुनीश्वराः ।  
व्यासः सप्तांशवेदांशो गर्भकूटस्तु भागभाक् ॥ ७७।५२ ॥  
कोष्ठस्यात्मगविस्तारदैर्घ्यं पञ्चांशमिष्यते ।  
कूटकोष्ठान्तराले तु पञ्जरादिविभूषितम् ॥ ७७।५३ ॥  
एवं द्वितलमाख्यातं त्रितलं चाधुनोच्यते ।  
तारे नवांशे गर्भः स्यात्त्रिभागः तद्वहिः क्रमात् ॥ ७७।५४ ॥  
  
(पृ० २०९)   
  
गृहपिण्ड्यलिन्दहारांश्च क्रमेण परिकल्पयेत् ।  
कूटकोष्ठादिसर्वाङ्गं पूर्ववत्परिकल्पयेत् ॥ ७७।५५ ॥  
विशाले पङ्क्तिभागे तु गर्भगेहे त्रिभागतः ।  
सार्धांशो भित्तिविष्कम्भ एकभागमलिन्दकम् ॥ ७७।५६ ॥  
खण्डहर्म्यं तु भागेन कूटकोष्ठादि पूर्ववत् ।  
मुखे पृष्ठे महाशाला पञ्चांशो वा षडंशकः ॥ ७७।५७ ॥  
चतुर्भौममिदं ख्यातं सर्वावयवसुन्दरम् ।  
विस्तारे रुद्रभागे तु नालीगेहं त्रिभागतः ॥ ७७।५८ ॥  
द्विभागो भित्तिविष्कम्भो व्योमांशः स्यादलिन्दकः ।  
एकांशं खण्डहर्म्यं स्यादन्यत्सर्वं समानकम् ॥ ७७।५९ ॥  
पञ्चभौमं समाख्यातं षड्भौममधुनोच्यते ।  
विस्तारे रविभागे तु नालीगेहं युगांशकम् ॥ ७७।६० ॥  
द्विभागो भित्तिविस्तारो द्वारांशेन प्रकीर्तितः ।   
भागेन खण्डहर्म्यं स्यादन्यत्सर्वं समानकम् ॥ ७७।६१ ॥  
षष्ठभौममिदं प्रोक्तं सप्तमं त्वधुनोच्यते ।  
त्रयोदशांशे विस्तारे गर्भः स्यादंशभागभाक् ॥ ७७।६२ ॥  
सार्धद्व्यंशं तु भित्तिः स्यादेकेनालिन्दमिष्यते ।  
खण्डहर्म्यमिहैकांशं कूटशालादि पूर्ववत् ॥ ७७।६३ ॥  
पृष्ठे मुखे महाशाला षड्भागेन प्रकीर्तिता ।  
पञ्चांशे हस्तिपृष्ठे च पक्षशालादिभिर्युतः ॥ ७७।६४ ॥  
नानामसूरकस्तम्भवेदिकाजालतोरणम् ।  
सप्तभौममिदं प्रोक्तं गोपुरं सार्वदेशिकम् ॥ ७७।६५ ॥  
मूलभूद्वारविस्तारपञ्चांशेन विशालभाक् ।  
चतुरंशोनकं वा स्यादूर्ध्वद्वारं तु विस्तरात् ॥ ७७।६६ ॥  
उपर्युपरि द्वारं स्यान्मध्याधमोत्तमान्वितम् ।  
सोपानगर्भगेहे तु तलं प्रति समाचरेत् ॥ ७७।६७ ॥  
उपपीठे चतुष्कण्ठे सोपानं प्रविधीयते ।  
मण्टपाभं भवेद्द्वारं शोभायै पण्डितेश्वराः ॥ ७७।६८ ॥  
दण्डशालासमाकारा द्वारशाला प्रकीर्तिता ।  
प्रासादाकृतिवद्द्वारप्रासादं परिपठ्यते ॥ ७७।६९ ॥  
मालिकाकृतिवद्द्वारहर्म्यं स्यान्मुनिसत्तमाः ।  
शालाकारसमं कुर्याद्द्वारगोपुरमन्तिमम् ॥ ७७।७० ॥  
सर्वत्र गोपुरं कुर्याद्यथाशक्ति विशेषतः ।  
पञ्चभागादिभागं वा चैकत्रिंशत्समावधि ॥ ७७।७१ ॥   
भागान्कृत्वा विशालांस्तु गोपुरस्य द्विभागतः ।  
वृद्ध्या भागोऽर्धमानेन तिथ्यंशान्तं प्रकल्पयेत् ॥ ७७।७२ ॥  
गर्भगेहविशालं स्याच्छोभादीनां मुनीश्वराः ।  
तेन विस्तारभागेन व्योमांशन्द्विगुणावधि ॥ ७७।७३ ॥  
सायतं वा समं वापि गर्भगेहं प्रकल्पयेत् ।  
तस्मादूर्ध्वं तु दैर्घ्यं स्यादधिकं द्वारतारकम् ॥ ७७।७४ ॥  
यथा भवेत्तथा कुर्याद्गोपुरं मुनिपुङ्गवाः ।  
गर्भगेहात्समन्तात्तु गर्भार्धात्पादवृद्धितः ॥ ७७।७५ ॥  
त्रिभागावधि कुड्यं च व्योमादिबहुसङ्ख्यकः ।  
तथालिन्दं च हारं च कल्पयेत्कल्पवित्तमः ॥ ७७।७६ ॥  
अंशमानेन वा द्वारतारं वा गोपुरं भवेत् ।  
त्रिभागं तु समारभ्य अर्धांशात्तिथिसङ्ख्यया ॥ ७७।७७ ॥  
यावद्द्वारविशालार्थमंशानत्र प्रयोजयेत् ।  
प्रासादालङ्कृतिं चैव शालायालङ्कृतिं तु वा ॥ ७७।७८ ॥  
सर्वं वा गोपुरे कुर्यात्सञ्चितादिविभेदतः ।  
नानामसूरकोपेतं नानास्तम्भसमन्वितम् ॥ ७७।७९ ॥  
नानाप्रस्तरसंयुक्तं वेदाश्रगलसंयुतम् ।  
वलभ्यादिशिरोयुक्तं बहुस्थूपिसमन्वितम् ॥ ७७।८० ॥  
कूटशालैकतुण्डैश्च पञ्जरैः पक्षशालया ।  
आयामांशाधिकैर्वापि समांशैः परिकल्पयेत् ॥ ७७।८१ ॥  
नानाद्वारसमायुक्तं वृषस्थलसमन्वितम् ।  
धाम्नां समस्तभूषाभिरन्याभिः समलङ्कृतम् ॥ ७७।८२ ॥  
  
(पृ० २१०)   
  
मूलधामोनभौमं वा समभौमं तु वाधिकम् ।  
खलूरिकाविधानोक्तरीत्या चैतत्समाचरेत् ॥ ७७।८३ ॥  
दिग्विदिक्षु तदिष्टं स्यात्पूर्ववत्प्रथमेष्टकाम् ।  
मूर्धेष्टकाविधानं च धामोक्तविधिनाचरेत् ॥ ७७।८४ ॥  
किञ्चिन्मध्ये द्वयोर्वापि चैकं स्यात्स्थूपिकासु वा ।  
कृत्वोर्ध्वशैलं प्रत्येकं चतुःसङ्ख्यं निवेश्य च ॥ ७७।८५ ॥  
तदूर्ध्वं स्थूपिकां स्थाप्य स्थूपिकोक्तविधानतः ।  
किञ्चैतदधिदेवांश्च ज्ञानाख्यक्रियया सह ॥ ७७।८६ ॥  
त्रिषु चेत्स्युस्त्रितत्त्वानि चतसृषु कलाः स्मृताः ।  
विवृत्तिं च विना ब्रह्मरहिताः कारणं तु वा ॥ ७७।८७ ॥  
सद्योजातादिका वापि निवृत्त्याद्यास्तु पञ्चसु ।  
अण्डान्तर्वर्तिनः षट्सु कलान्यासाः प्रकीर्तिताः ॥ ७७।८८ ॥  
कलाद्याः सप्त विज्ञेया विद्येशा वसुकल्पने ।  
वामाद्या नवकल्पे स्युर्लोकपाला दशाख्यके ॥ ७७।८९ ॥  
रुद्रसङ्ख्ये तु रुद्राः स्युरादित्याश्चार्कसङ्ख्यके ।  
विश्वेरुद्राश्विनी प्रोक्ताश्चतुष्पञ्चदशान्विते ॥ ७७।९० ॥  
तिथयो भुवनान्युक्ता दक्षादारभ्य पश्चिमे ।  
तत्तत्स्वनाममन्त्रेण न्यसेत्तद्धाम्नि निर्मिते ॥ ७७।९१ ॥  
गोपुरस्थापनं कुर्यात्तदग्रे मण्टपे कृते ।  
पूर्वोक्तविधिनायुक्तकुण्डे वा स्थण्डिलेऽपि वा ॥ ७७।९२ ॥  
नवकुण्डैकसङ्ख्ये वा पुण्याहप्रोक्षणान्विते ।  
स्थण्डिले वेदिकोर्ध्वे च अष्टौ च स्थापयेद्घटान् ॥ ७७।९३ ॥  
मध्यमे च महादिक्षु शान्त्यादीन् तत्र पूजयेत् ।  
शतसङ्ख्यैस्तदर्धैर्वा तन्मन्त्रैः समिदादिभिः ॥ ७७।९४ ॥  
पूर्णा दत्वेष्टिसन्तुष्टो गुरुः पञ्चघटोदके ।  
शान्त्यादीनादितो न्यस्त्वा तन्मनूनभिषेचयेत् ॥ ७७।९५ ॥  
क्रियैषा प्रचुरा कार्या प्रधाना देशिकोत्तमाः ।  
अन्यत्राप्यनुकल्पं स्यात्प्रचुरा वा प्रकीर्तिता ॥ ७७।९६ ॥  
गोपुरं प्रतियोज्याः स्युर्नन्द्याद्याश्च द्विपार्श्वयोः ।  
निष्कले पश्चिमद्वारं सकले दक्षिणं हितम् ॥ ७७।९७ ॥  
  
  
॥ इति कामिकाख्ये महातन्त्रे गोपुरस्थापनविधिः पञ्चसप्ततितमः   
पटलः ॥  
  
पूर्वकामिकं समाप्तम् ॥  