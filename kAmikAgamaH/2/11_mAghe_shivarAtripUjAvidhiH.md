+++
title = "११ माघे शिवरात्रिपूजाविधिः"

+++
  
अथ वक्ष्ये विशेषेण शिवरात्रिव्रतं द्विजाः ।  
श्रुण्वन्तु संयतायूयं व्रतानामुत्तमोत्तम् ॥ १ ॥  
अनुष्ठितं पुरा देव्या यदन्यैरप्यनुष्ठितम् ।  
मया सह मुदा सार्धं रमन्तीप्सितमाययुः ॥ २ ॥  
न बाध्यन्ते यमादेशात् किङ्करैः क्रूरदृष्टिभिः ।  
यमञ्चापि न पश्यन्ति नरकाणि च नो ययुः ॥ ३ ॥  
श्रिणुध्वं तद्विधानं हि सर्वेषामपिसम्मतम् ।  
माघमास्यासिते पक्षे विद्यते या चतुर्दशी ॥ ४ ॥  
तद्रात्रिश्शिवरात्रिस्यात् सर्वपुण्यशुभावहा ।  
तस्यामेव शिवपूजा शिवलिङ्गे शिवालये ॥ ५ ॥  
कृतस्नानोपवासेन पूर्वेह्नि नियतेन च ।  
साधकेनोपचारेण कर्तव्या श्रद्धया सह ॥ ६ ॥  
पञ्चशुद्धिः पुरा कृत्वा पूर्वोक्त विधिना ततः ।  
शिवासनं प्रकल्प्यात्र मूर्तिं विद्यातनुं ततः ॥ ७ ॥  
आवाह्य सन्निधीकृत्य शिवं पाद्यादिनार्चयेत् ।  
अभ्यर्च्य गन्धतैलेन पिष्टेनोद्वर्त्य शोधयेत् ॥ ८ ॥  
पञ्चामृतैः पञ्चगव्यैस्तत्तद्युक्त्या भषेचयेत् ।  
गन्धोदकेन विधिना घृताद्यैरभिषेचयेत् ॥ ९ ॥  
पवित्रैः पञ्चभिः कुर्यात् पञ्चाङ्गैश्च क्रमेण तु ।  
पिष्टेन पुनरप्येवमुद्वर्त्यामलकेन तु ॥ १० ॥  
चूर्णेनापि सपिष्टेन रजन्या धूपितेन च ।  
अस्त्रेण शोधितेनैव शोधयेदुदकेन च ॥ ११ ॥  
नालिकेरोदकेनैव तं पश्चादभिषेचयेत् ।  
गन्धोदकेन मूलाङ्गब्रह्मभिश्चाभिषेचयेत् ॥ १२ ॥  
कार्पासकेन शुद्धेन वस्त्रेण परिमार्जितम् ।  
लिङ्गमाच्छाद्य देवाङ्गाद्येन शुद्धेन वाससा ॥ १३ ॥  
यामं प्रति पृथक् द्रव्यैर्गन्धाद्यैश्च समर्चयेत् ।  
चन्दनागरुकर्पूर कुङ्कुमाद्यैः क्रमेण तु ॥ १४ ॥  
मल्लिकोत्पलपुष्पैश्च जाति पुष्पैश्च बिल्वकैः ।  
दूर्वाक्षततिलैश्चापि संयुक्तं सम्यगर्चयेत् ॥ १५ ॥  
गुग्गुल्वगरुनिर्यास सर्जसारैश्च धूपयेत् ।  
दीपयेत् सुसितेनैव वर्तिनाज्यप्लुतेन च ॥ १६ ॥  
पायसं प्रथमे यामे द्वितीये कृसरं भवेत् ।  
गौलमन्नन्तृतीयेन शुद्धान्नञ्च चतुर्थके ॥ १७ ॥  
निवेद्य च ततः पश्चात् सर्वव्यञ्जन संयुतम् ।  
सघृतं गुलसंयुक्तन्ताम्बूलञ्च निवेदयेत् ॥ १८ ॥  
धूपमारात्रिकोपेतं शिवाय विनिवेद्य च ।  
होमं कुर्याद्विशेषेण कुण्डे वा स्थण्डिलेथवा ॥ १९ ॥  
कुण्डे कल्पेऽथवा पात्रे कुण्डसंस्कारपूर्वकम् ।  
शिवाग्निं कल्पयित्वाग्नौ हृदि कल्प्य शिवासनम् ॥ २० ॥  
सम्पूज्य तत्र देवेशञ्जुहुयात् ज्वलितेनले ।  
समादाज्य हविर्लाज तिलैर्मूलाङ्गब्रह्माभिः ॥ २१ ॥  
शिवाद्दशांशमन्येषां मन्त्राणामागुतिर्भवेत् ।  
दशादिदशवृद्ध्यातु यावत्पञ्चदशाहुतिः ॥ २२ ॥  
कृत्वा पूर्णां शिवेनैव निच्छिद्रपरिपूरणीम् ।  
वन्दयित्वाथ तम्भस्मदेवेशमभिवन्द्य च ॥ २३ ॥  
पूजयेत् पुनरप्येवं प्रतियामं पुनः पुनः ।  
स्वयं कर्तृमशक्तश्चेत् स्वार्थमन्येव कारयेत् ॥ २४ ॥  
नीत्वा जागरणं रात्रौ प्रभाते विमले ततः ।  
कृतनित्यक्रियः पश्चात् स्नपनं विधिपूर्वकम् ॥ २५ ॥  
देवं पूर्ववदभ्यर्च्य गुरुपूजान्ततो नयेत् ।  
दक्षिणाञ्च ततो दद्यात् वित्तशाठ्य विवर्जितः ॥ २६ ॥  
लिङ्गिनश्शिवभक्तांश्च ब्राह्मणानतिथीनपि ।  
पूजयेच्छक्तितो भक्त्या पूजां सम्यक् समाप्य च ॥ २७ ॥  
गत्वा बन्धूजनैस्सर्धं स्वगृहं प्रतिसाधकः ।  
पादौ हस्तौ च सङ्क्षाल्य पारणन्तु समाचरेत् ॥ २८ ॥  
  
इति उत्तरकामिकाख्ये महातन्त्रे माघशिवरात्रिपूजाविधिः एकादशः   
पटलः  
  
  
  