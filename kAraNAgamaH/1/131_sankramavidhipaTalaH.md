+++
title = "१३१ सङ्क्रमविधिपटलः"

+++
सङ्क्रमविधिपटलप्रारम्भः  
सङ्क्रमस्य विधिं वक्ष्ये भुक्तिमुक्तिप्रदं नृणाम्  
पुष्यमासादिमार्गान्तं पूजयेत्परमेश्वरम् १  
उत्तरे चायनेतीते भविष्यद्दक्षिणायने  
मेषे चाश्वयुजे मासे मद्ध्ये काले तथैव च २  
सिंहवृश्चिककुम्भेषु वृषे चादौ समाचरेत्  
कन्न्यायां मिथुने मीने धनुष्यन्ते समाचरेत् ३  
पुष्याषाढे प्रकर्तव्यं दीपारोहं विशेषतः  
शिवाग्रे मण्टपे वाथ सर्वालङ्कारसंयुतम् ४  
एकाद्यनेकदीपैश्च यथा वित्तानुसारतः  
पूर्वतः परतश्चापि घटिकाषोडशस्ततः ५  
पुण्यकालमिति प्रोक्तं सर्वदोषनिकृन्तनम्  
पूजयेत्तु विशेषेण गव्यैः पञ्चामृतैस्तथा ६  
नवकादिशतान्तानि कलशैस्नापयेत्ततः  

[[६६३]]  

जलधाराभिषेकं वा तत्तत्कालेऽप्यहर्निशम् ७  
घृतं वा गन्धतोयं वा क्षौद्रं वा दुग्धमेव वा  
त्रिपादूर्ध्वे तथा कुर्याच्चतुष्पादार्धकेऽपि वा ८  
स्नापयेत्परमेशानं पूर्वोक्तविधिना ततः  
शान्तिहोमं ततः कृत्वा सर्वशान्तिकरं शुभम् ९  
नैवेद्यं धूपदीपञ्च नृत्तान्तं सम्यगाचरेत्  
एवं सङ्क्रमपूजायां ग्रहणार्चामथ श्रुणु १०  
इति सङ्क्रमपूजाविधिपटल एकत्रिंशदुत्तरशततमः  
