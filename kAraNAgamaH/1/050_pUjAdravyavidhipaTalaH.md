+++
title = "०५० पूजाद्रव्यविधिपटलः"

+++
पूजाद्रव्यविधिपटलप्रारम्भः  
अथ वक्ष्ये श्रुणु ब्रह्मन्पूजाद्रव्यक्रमन्तथा  
जलेनैव तु सङ्क्षाळ्य निर्माल्यन्तु विवर्जयेत् १  
कूर्चेन वर्षयेल्लिङ्गं चक्षुस्तृणनिराञ्जनम्  
कण्डूयेन गवांस्तेन प्रीयतां परमेश्वरः २  
प्रस्थतैलप्रमाणस्य कदळी पञ्चविंशतिः  

[[३४९]]  

पिष्टम्प्रस्थार्द्धकञ्चैव तथाचामलकं भवेत् ३  
रजनीञ्चरसद्रव्यं तत्प्रमाणं विधीयते  
कुडुपङ्घृतसंयुक्तं तदर्द्धं क्षौद्रमुच्यते ४  
दुग्धन्तु शिवसङ्ख्या च दधिचाढकमेव च  
दशपलन्तु शर्करा आढकं इक्षुसारकम् ५  
लिकुचं दशसङ्ख्या च नारङ्गं द्वयमेव च  
चूतं पञ्चदशं ज्ञेयं दाडिमी त्रयमेव च ६  
मातुळुङ्गानि च त्रीणि कुळं जीरससङ्ख्यया  
तमरं त्रयमेवोक्तं एकं पनसमेव च ७  
देवताम्रफलं त्रीणि दशकं नाळिकेरकम्  
अन्नाभिषेकमन्त्रान्नं द्वित्रिप्रस्थञ्च कारयेत् ८  
गन्धतोयञ्चार्द्धपलं गन्धमेकपलं भवेत्  
ततो कुम्भाभिषेकञ्च नद्यां स्नानन्ततः परम् ९  
ततस्सहस्रधारा च सामान्यार्घ्याभिषेचयेत्  
विशेषर्ती रोधार्घ्ये स्वागतार्घ्यन्ततः परम् १०  
पाद्यादित्रितयञ्चैव अभिषेकन्तु कारयेत्  
बिल्वोदकन्ततो दद्यात् श्रृङ्गशङ्खाभिषेचयेत् ११  
त्रिप्रस्थञ्चैव शुद्धान्नं महानैवेद्यखारिका  
प्रतिप्रस्थं विशेषेण व्यञ्जनं पलमेव हि १२  
क्रमुकं पञ्चकं विद्यात् नागवल्ली तु विंशतिः  
एलाचूर्णसमं मिश्रं पानीयं प्रस्थमेव च १३  
धूपमर्द्धपलं प्रोक्तं धारणाचूडकं भवेत्  
घृतदीपाञ्जलिः प्रोक्तं द्रव्यसङ्ख्याप्रकीर्त्तिताः १४  
उक्तेषु वस्तुकादीषु नूने वाप्यधिकेऽपि वा  
यथा सम्भवैस्सम्पूज्य श्रुणुष्वकमलोद्भव १५  
आवाहनावसाने तु मधुपर्कं निवेदयेत्  

[[३५०]]  

गन्धतोयावसाने तु मन्त्रान्नन्तु निवेदयेत् १६  
मार्जनान्ते तु शुद्धान्नमलङ्कारे महाहविः  
मन्त्रान्नन्तु कथन्देव ब्रूहि मे त्रिपुरान्तक १७  
मन्त्रं रहस्यमित्युक्तमदनादन्नमुच्यते  
रहस्ये त्वदनं यत्तत् मन्त्रान्नमिति कथ्यते १८  
इति पूजाद्रव्यविधिपटलः पञ्चाशत्तमः  
