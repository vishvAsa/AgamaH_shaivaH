+++
title = "०५४ आत्मार्त्थपूजाविधिपटलः"

+++
आत्मार्त्थपूजाविधिपटलप्रारम्भः  
आत्मार्त्थयजनं कुर्यात् चललिङ्गे विशेषतः  
काम्यार्त्थन्तु विशेषेण हर्म्यं कुर्याद्विचक्षणः ॥ १ ॥


शिलाभिश्चेष्टकाभिर्वा दारुभिर्वा सलक्षणम्  
ग्रामे वा नगरे वापि पत्तने राजधानिके ॥ २ ॥


कुब्जके खेटके चैव स्थापयेत्तु विचक्षणः  
वास्त्वङ्गदेवतास्थाने वीध्यग्रेचैव मद्ध्यमे ॥ ३ ॥


कर्णसूत्रादि तत्सूत्रे मद्ध्यवीध्यास्तु दक्षिणे  
एतेषां स्थापनञ्चोक्तं उक्तस्थाने प्रकल्पयेत् ॥ ४ ॥


चललिङ्गं समानीय वास्त्वङ्गे स्थापयेन्न च  
पूर्वं प्रतिष्ठितं पूज्य तत्पश्चाद्यजनन्न हि ॥ ५ ॥


जलोषितं वा दुःस्थाने कश्चिदाराद्ध्य लिङ्गकम्  
प्रयत्नेन गृहीत्वा तु पुनः स्थापनमारभेत् ॥ ६ ॥


मासपक्षर्क्षवारादीनविचारेण स्थापयेत्  

[[३५५]]  

परिवारादिभिर्युक्तमेकदेशे विमानयुक् ॥ ७ ॥


विश्वदेशे च देशे वा यथेष्टं पूजयेद्बुधः  
अपत्नीको ग्रहस्थो वा ब्रह्मचारी च नैष्ठिकः ॥ ८ ॥


भौतिको वा वनस्थश्च चातुर्वर्णास्ततो नरः  
आत्मार्त्थं पूजयेन्नित्यं यथा शास्त्रमतन्द्रितः ॥ ९ ॥


मोक्षार्त्थी लभते मोक्षं पुत्रार्त्थी लभते सुतम्  
अर्त्थार्थी चार्त्थमाप्नोति ज्ञानार्त्थी ज्ञानमाप्नुयात् ॥ १० ॥


इति आत्मार्त्थपूजाविधिपटलश्चतुःपञ्चाशत्तमः  
