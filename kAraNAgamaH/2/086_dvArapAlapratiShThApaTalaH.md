+++
title = "०८६ द्वारपालप्रतिष्ठापटलः"

+++
द्वारपालप्रतिष्ठापटलप्रारम्भः    
अथातस्सम्प्रवक्ष्यमि द्वारपालार्चनं परम्  

पूजानि विघ्नार्त्थं यत्प्रतिकर्म च उत्तमम् ॥ १ ॥


गर्भग्रहस्य द्वारे च भिण्डिमुण्ड्याख्यमीरितम्  
द्विभुजा च त्रिणेत्रा च जटामकुटशोभितम् ॥ २ ॥


खट्गखेटधरं भीमं नागयज्ञोपवीतिनम्  
करालवदनं भीमं पद्मपीठोपरिस्थितम् ॥ ३ ॥


अर्द्धमण्टपमद्ध्ये तु महाकालञ्च नन्दिनम्  
त्र्यक्षञ्च द्विभुजं भीमं भ्रुकुटीमुखभीषणम् ॥ ४ ॥


दक्षिणे दण्डहस्तञ्च दण्डाग्रे मणिबन्धकम्  
स्वस्तिकं वामपादञ्च दण्डमद्ध्येऽपि कुण्डिके ॥ ५ ॥


वामपादतलन्न्यस्य वामपादोर्ध्वदेशके  
सिह्मपुच्छाकृतिं हस्तं घण्टामालाविभूषितम् ॥ ६ ॥


करालवदनं घोरं दक्षिणे च ततश्शृणु  
द्विपादं रक्तवर्णञ्च करालवदनान्वितम् ॥ ७ ॥


जटामकुटसंयुक्तं नागयज्ञोपवीतिनम्  
मणिमालाविभूष्यञ्च वामे दण्डधरन्तथा ॥ ८ ॥


सव्यञ्च स्वस्तिकं पादं दण्डमद्ध्ये पदन्न्यसेत्  
सव्यहस्तं प्रसार्याथ दण्डाग्रे तु तलं न्यसेत् ॥ ९ ॥


सिह्मपुच्छाकृतिं वामं ऊर्ध्वहस्तन्तु पूर्ववत्  
महामण्टपपार्श्वे तु नन्दिकुण्डोदरौ तथा ॥ १० ॥


चतुर्भुजं त्रिणेत्रञ्च जटामकुटमण्डितम्  
दंष्ट्राकरालवदनं भ्रुकुटीमुखभीषणम् ॥ ११ ॥


कर्णपत्रसमायुक्तं घण्टामालाविभूषितम्  
शिरोमालाविभूष्यञ्च अष्टनागैरलङ्कृतम् ॥ १२ ॥


दक्षिणे सूचिहस्तं स्यात् अन्यं ताडितहस्तकम्  
वामे चोर्ध्वे पताकञ्च अन्यन्दण्डधरं तथा ॥ १३ ॥


मणिबन्धे तु दण्डाग्रं स्वस्तिकं वामपादकम्  
दण्डमद्ध्ये न्यसेच्चैव पादं श्यामसमायुतम् ॥ १४ ॥


वामे तु रक्तवर्णं स्यात्स्वस्तिकं वामपादकम्  
दण्डमद्ध्ये न्यसेत्पादं प्रसार्यं वामपाणिना ॥ १५ ॥



मणिबन्धं न्यसेद्दण्डे अन्यं वै ताडितं करम्  
सव्ये तु सूचिहस्तं स्यात् अभयं भीषणोन्नतम् ॥ १६ ॥


मणिमालाविभूष्यञ्च कर्णपत्रसमायुतम्  
दंष्ट्राकरालवदनं सर्वाभरणभूषितम् ॥ १७ ॥


एवं सङ्कल्पयेच्चैव नृत्तमण्टपपार्श्वयोः  
विकटं भीममित्युक्तं त्र्यक्षञ्च द्विभुजन्तथा ॥ १८ ॥


वृत्तं पिङ्गजटाञ्चैव तुन्दिलं दंष्ट्रिणं भवेत्  
नागयज्ञोपवीतञ्च वामे दण्डधरन्तथा ॥ १९ ॥


सव्ये तु सूचिहस्तं स्यात् रक्तवर्णन्तथैव च  
वामं भीमं त्रिणेत्रञ्च वृत्तं पिङ्गजटाधरम् ॥ २० ॥


सव्ये च सूचिहस्तं स्यात् वामे दण्डधरन्तथा  
दष्ट्राकरालवदनं मणिमालाविभूषितम् ॥ २१ ॥


एवं वै कल्पयेत्पश्चात् गोपुरद्वारपार्श्वयोः    
जटञ्च विजयञ्चैव द्विभुजं रक्तवर्णकम् ॥ २२ ॥


अक्षमालां त्रिशूलञ्च धारिणं जटिलन्तथा  
जटामकुटशोभाढ्यं वामे चैव ततश्शृणु ॥ २३ ॥


कृष्णवर्णं त्रिणेत्रञ्च जटामकुटमण्डितम्  
कपालञ्च त्रिशूलञ्च दधानं भ्रुकुटिमेव वा ॥ २४ ॥


एवं तु कारयेच्चैव प्रतिष्ठां श्रुणु षण्मुख  
षोडश स्तम्भसंयुक्तं चतुर्द्वारसमन्वितम् ॥ २५ ॥


मद्ध्ये वेदिं प्रकल्प्याथ नवकुण्डं प्रकल्पयेत्  
सप्तविंशत् घटान्न्यस्य पताकं शस्त्रमण्डलम् ॥ २६ ॥


नयनोन्मीलनं कृत्वा बिम्बशुद्धिमतः परम्  
जलाधिवासनञ्चैव शयनारोपणञ्चरेत् ॥ २७ ॥


वेदिकामद्ध्यमे चैव दशकुम्भं न्यसेत्ततः  
आसनं मूर्तिमभ्यर्च्य विद्याङ्गं नेत्रमुद्रया ॥ २८ ॥


प्रणवं पूर्वमुच्चार्य शिवाय नम इत्यपि  
आवाह्य स्थापनादीनि पूर्ववत्परिकल्पयेत् ॥ २९ ॥


पञ्चावरणमार्गेण पूजयित्वा यथाविधि  

पूर्वोक्तविधिना चैव होमं कृत्वा समाचरेत् ॥ ३० ॥


प्रायश्चित्ताहुतिं कृत्वा सुमुहूर्ते सुलग्नके  
अभिषेकन्ततः कृत्वा हविर्दत्वा निवेदयेत् ॥ ३१ ॥


ब्राह्मणान्भोजयेत्तत्र आचार्यं पूजयेत्ततः  
एवं सम्पूज्यमानेन विजयं पदमाप्नुयात् ॥ ३२ ॥


इति द्वारपालप्रतिष्ठापटलष्षडशीतितमः  
