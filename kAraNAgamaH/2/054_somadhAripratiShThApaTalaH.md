+++
title = "०५४ सोमधारिप्रतिष्ठापटलः"

+++
सोमधारिप्रतिष्ठापटलप्रारंभः    
अथातस्संप्रवक्ष्यामि सर्वकामफलप्रदम्  
सोमधारिप्रतिष्ठान्तु सर्वमङ्गळकारणम्  १  
चतुर्भुजं त्रिणेत्रञ्च जटामकुटमण्डितम्  
वामपार्श्वे जटामद्ध्ये अर्द्धचन्द्रसमन्वितम्  २  
वामपत्रसमायुक्तं दक्षिणे नक्रकुण्डलम्  
शिखास्थाने शिरश्चक्रं कर्णपत्रसमायुतम्  ३  
मूलपत्रसमायुक्तं शिरः कूर्मसमायुतम्  
मृगटङ्कसमायुक्तं अभयं वरदन्तथा  ४  
अभयं सिह्मकर्णं वा समपादद्वयं भवेत्  
किङ्किणी वलयं जान्वोः सिह्मचर्माभिवेष्टितम्  ५  
उपवीतसमायुक्तं हारकेयूरभूषितम्  
कटकं वलयञ्चैव पादनूपुरमण्डितम्  ६  
पद्मपीठोपरिस्थञ्च अन्तस्मितसमायुतम्  
कर्णान्तञ्चैव ताल्वन्तं अंसान्तं स्तनमण्डलम्  ७  
नाभ्यन्तञ्चैव कट्यन्तं गौरी वामेत्र कल्पयेत्  
एवं वनस्थितां गौरीं अथवा पृथगासने  ८  
द्विभुजं च द्विनेत्रञ्च किरीटमकुटान्वितम्  
लंबकर्णसमायुक्तं सर्वाभरणभूषितम्  ९  
किंचित्कुंचितवामे च वामे च लंबकन्तथा  
सव्ये शुण्डाकृती जुष्टी केवलं भुजमेव च  १०  

प्रभायां पूर्ववत्कृत्वा चन्द्रशेखररूपिणम्    
षोडशस्तंभसंयुक्तं पूर्ववद्यागमण्टपम्  ११  
इन्द्रईशानयोर्मद्ध्ये वृत्तकुण्डं प्रधानकम्  
एकासनस्थिते पक्षे पूर्वादिचतुरश्रकम्  १२  
विदिक्षुयोनिकुण्डञ्च चतुः कुण्डं प्रकीर्तितम्  
वेदिकामद्ध्यमे चैव दशकुम्भं न्यसेत्ततः  १३  
नयनोन्मीलनञ्चैव जलाधिवासनन्तथा  
बिंबशुद्धिं ततः कृत्वा शयनारोपणञ्चरेत्  १४  
घटे स्थिरासनं पूज्य विद्याङ्गं नेत्रमुद्रिकाम्  
प्रणवं पूर्वमुच्चार्य भकारन्तु ततः परम्  १५  
चन्द्रमाश्च चतुर्त्थ्यन्तं नमोन्तं मूलमन्त्रतः  
आवाह्य पूजयेत्पश्चात् अष्टबन्धेन मिश्रकम्  १६  
सुगन्धपुष्पसंयुक्तं अञ्जलीकरसंयुतम्  
अङ्गुष्ठादिकनिष्ठान्तं करन्यासविधिं श्रुणु  १७  
संयोज्यानामिकामूले अञ्जलीकरसंयुतम्  
मूलाधारं समभ्यर्च्य हृत्कण्ठादिप्रदेशके  १८  
ओंकारं पूर्वमुच्चार्य हंकारञ्च्च ततः परम्  
अकारश्च उकारश्च मकारं बिन्दुरेव च  १९  
नादान्तमुच्चरेच्चैव ब्रह्मरन्ध्रे परिस्थया  
हृत्कण्ठतालुभ्रूमद्ध्ये ब्रह्मरन्ध्रे कृताञ्जलिम्  २०  
---- गतिं ध्यात्वा उन्मन्यन्तमुच्चरन्  
लयान्तमुच्चरन्प्राप्य तदधः प्रणवात्मना  २१  
ब्रह्मरन्ध्रे शिकारञ्च भ्रूमद्ध्ये तु वकारकम्  
तालौ यकारमुच्चार्य कण्ठे नकारमुच्चरन्  २२  
हृत्प्रदेशे मकारन्तु मूलाधारे गते सति  
पुनरुद्धृत्य हस्ताभ्यां प्रणवं पूर्वमुच्चरन्  २३  
भकारमुच्चरन्पश्चात् चन्द्रशेखरमाख्यकम्  
चतुर्त्थ्यन्तं नमोन्तञ्च भ्रूमद्ध्यान्तं समुद्धरेत्  २४  
हृदयेनैव मन्त्रेण घटे संपूजयेत्ततः  

आवाह्य स्थापनञ्चैव सन्निधाननिरोधनम्  २५  
अवकुण्ठगतञ्चैव पञ्चमुद्रां प्रदर्शयेत्  
पीठशक्तिं प्रपूज्याथ प्रथमावरणं यजेत्  २६  
हृदयादिसमभ्यर्च्य शर्वादिद्वितये यजेत्  
पञ्चावरणमार्गेण मङ्गळान्ध्वजशस्त्रकान्  २७  
तोरणान्पूर्ववत्पूज्य वह्निकार्यं समाचरेत्  
एकासनस्थतां गौरीं वेदिकां वायुदेशके  २८  
करकान्दशसङ्ख्यांश्च स्थापयेद्विधिमार्गतः  
प्रणवं पूर्वमुच्चार्य ह्रींकारं द्वितयं भवेत्  २९  
गौर्यै चैव चतुर्त्थ्यन्तं कुम्भमावाह्य बुद्धिमान्  
प्रथमावरणञ्चैव द्वितीयावरणं यजेत्  ३०  
वृत्तकुण्डं हुनेत्पश्चात् आग्नेय्याद्यङ्गमुच्यते  
होमयेत्तु विशेषेण शेषं पूर्ववदाचरेत्  ३१  
पृथगासनञ्च देव्याथ प्रत्येकं यागमण्टपम्  
नवपञ्चैककुण्डं वा तोरणान्मङ्गळांश्चरेत्  ३२  
पूर्ववद्वह्निकर्मापि पञ्चावरणमार्गतः  
सुमुहूर्ते सुलग्ने च घटस्नानं समाचरेत्  ३३  
संस्नाप्य भोगशक्त्याथ प्रभायां स्नानमाचरेत्  
कल्याणकर्मचाराद्ध्य पाणिग्रहणपूर्वकम्  ३४  
प्रदक्षिणक्रमेणैव भद्रपीठे निवेशयेत्  
महाहविर्निवेद्याथ पूजां कृत्वा समाचरेत्  ३५  
एवं यः कुरुते मर्त्यस्सपुण्यां गतिमप्नुयात्  ३६  
इति सोमधारिप्रतिष्ठापटलश्चतुःपञ्चाशत्तमः  
