+++
title = "०५६ वैवाह्यस्थापनपटलः"

+++
वैवाह्यस्थापनपटलप्रारंभः    
अथातस्संप्रवक्ष्यामि वैवाह्यस्थापनं श्रुणु  
गुह्यात् गुह्यतरं श्रेष्ठं रहस्यं दुर्ल्लभं परम्  १  
गौरीकल्याणवेषञ्च तेजः पुञ्जनिभं शिवम्  
चतुर्भुजं त्रिणेत्रञ्च जटाचूडेन्दुमण्डितम्  २  
मन्दस्मितमुखं शान्तं षोडशाब्दिकयौवनम्  
कुण्डलं कर्णपत्रञ्च टङ्कं कृष्णमृगन्तथा  ३  

दक्षिणेकरसंयुक्तं ग्रसितं वामपाणिना  
गौरी हस्तांबुजतले स्वहस्तलवेशनम्  ४  
अन्ये तु लंबहस्तं स्यात् वरदं वामहस्तके  
पादुकोपरिधार्यं वा पद्मपीठोपरिस्थितम्  ५  
एकासनं महापीठे वामे विष्णुसमाश्रितम्  
पुरतो दक्षिणे किंचित् धातावीरासनस्थितम्  ६  
पुरतोऽग्निसमाराद्ध्य प्रभामण्डलमण्डितम्  
सर्वाभरणसंयुक्तं सर्वावयवसुन्दरम्  ७  
द्वात्रिंशल्लक्षणोपेतं स्फटिकाभं स्मिताननम्  
कल्याणवेषमाख्यातं मृत्सङ्ग्रहणपूर्वकम्  ८  
अङ्कुरं कारयेत्पश्चात् वास्तुमाराधयेत्ततः  
उन्मीलनं दृशौ चैव बिंबशुद्धिमुदाहृतम्  ९  
अपां वसतितः पश्चात् चरेत् ग्रामप्रदक्षिणम्  
पर्यङ्कारोपणं पश्चात् मण्टपाराधनं शिवम्  १०  
कृशानुं होमयेत्पश्चात् रन्ध्रं वा मुनिभूतकम्  
योनिकुण्डं चतुश्चैव युगाश्रञ्च तु सङ्ख्यया  ११  
प्रधानं वृत्तमित्युक्तं तत्तन्मन्त्रेण होमयेत्  
प्रणवं पूर्वमुच्चार्य श्रीशॄं चैव ततः परम्  १२  
वैवाह्यञ्च चतुर्त्थ्यन्तं स्वाहाकारन्तदन्तके  
आवाह्यहोमयेत्पश्चात्त्रिखण्डं पूर्ववच्चरेत्  १३  
सुमुहूर्ते सुसंस्नाप्य महाहविर्निवेदयेत्  
भस्मकुम्भद्वये ग्राह्य स्वर्णचूतदळैर्युतम्  १४  
ससूत्रं सापिधानञ्च नाळिकेरन्तथैव च  
कल्याणनायकं पूज्य गौरीं संपूजयेत्ततः  १५  
यजमानगृहे वापि आचार्यस्य गृहेऽपि वा  
द्विकरं दीर्घसंयुक्तं तदर्द्धं विस्तरन्तथा  १६  
स्वर्णेन रजतेनैव ताम्रेण दारुजैरपि  
अथवा तालपत्रे वा फेळञ्च चतुरश्रकम्  १७  
मूले तु संपुटाकारं ऊर्ध्वच्छदनसंयुतम्  

मूले तु नवकोष्ठञ्च पञ्चकोष्ठमथापि वा  १८  
द्वितलं त्रितलं वापि सुश्लिष्टं स्निग्धसंनिभम्  
स्वर्णेन रजतेनैव ताम्रेण निर्मितन्तु वा  १९  
लिकुचाकृतिकं कृत्वा किंचित् द्वारन्तु मद्ध्यमे  
कर्णिकाकृतितद्वारे बन्धनं पद्मसंनिभम्  २०  
अञ्जनं मद्ध्यमे न्यस्य हृदयेनैव मन्त्रतः  
नाळिकेराकृतिश्चैव पूर्ववत्कुडुपाकृतिम्  २१  
कुङ्कुमैश्च समापूर्य रजनी कन्दमुत्तमम्  
त्र्यङ्गुलञ्च सुविस्तारं दीर्घं पञ्चाङ्गुलं भवेत्  २२  
मुनिसङ्ख्यां ततः पार्श्वे मकुटं मुनिसङ्ख्यया  
अन्ये सूच्याकृतिञ्चैव एकपञ्चाशदुत्तमम्  २३  
चित्रवर्णन्ततो मद्ध्ये श्रुणुष्वमूलशोधनीम्  
द्व्यङ्गुलञ्च सुविस्तारं दीर्घमष्टाङ्गुलं भवेत्  २४  
पञ्चसङ्ख्यात्रयं वापि टङ्काकृतिचरेत्ततः  
रुद्रसङ्ख्या रन्ध्रसङ्ख्या सूच्याकृतिमथाचरेत्  २५  
नारङ्गफलवत्कल्प्य घटवद्वारषट्ककम्  
अथोर्ध्वे च द्वये चैव चतुर्द्वारं चतुर्दिशि  २६  
सन्ध्येषु चित्रवर्णं स्यात् मरीच्याकृतिसप्तकम्  
तत्तज्जातिमये कल्प्य मद्ध्यमे निक्षिपेत्ततः  २७  
कौबेरफलमात्रञ्च मुनिसङ्ख्यां प्रकल्पयेत्  
फेळिकामद्ध्यमे क्षिप्य दूकूलं वस्त्रसंयुतम्  २८  
सदशञ्चाष्टहस्तञ्च द्विकरं विस्तरं तथा  
दशनिष्कप्रमाणेन गजकर्णाकृतिन्तु वा  २९  
वक्त्राकृति--र्मन्ये कुब्जाकृतिषु मद्ध्यमे  
मुक्ताकृतिं द्विपार्श्वे च मद्ध्ये रन्ध्रं द्विपार्श्वयोः  ३०  
कर्णिका निर्मितं सूत्रं षोडशं तन्तुना भवेत्  
मङ्गळ्यमिति विख्यातं फेळिका मद्ध्यमे क्षिपेत्  ३१  
पुष्पमालां सुगन्धञ्च श्रीबेरं चंपकाकृतिम्  
पङ्कजन्नाळिकेरञ्च नवपात्रेषु निक्षिपेत्  ३२  

तूर्यवाद्यैस्समायुक्तं आस्थानमण्टपे तथा  
पुण्याहं वाचयेत्तत्र विघ्नेशं पूजयेत्ततः  ३३  
पादप्रक्षाळनं कृत्वा एवैनमिति मन्त्रतः  
मधुपर्कं निवेद्याथ शङ्करम्मन्त्रमुच्चरन्  ३४  
अनादिगोत्रसादाख्य वराय पूजयेत्ततः  
अनादिगोत्रसंभूतां गौरीं न्न्यान्ददाम्यहम्  ३५  
सौवर्णञ्चैव तांबूलं पार्वती द्विकरांबुजम्  
जलेन सहितन्दत्तं भावयेद्विष्णुपाणिना  ३६  
माङ्गल्यं शिवहस्ताभ्यां यो ब्रह्मा इति मन्त्रतः  
कण्ठे बध्नीयमूलेन यो ब्रह्मा इति मन्त्रतः  ३७  
कण्ठे बद्ध्नीयमूलेन स्थण्डिलं कारयेत्ततः  
बहिः कार्यं प्रकुर्वीत पञ्चब्रह्मषडङ्गकैः  ३८  
होमयेत्तु विशेषेण पाणिग्रहणमाचरेत्  
सव्यभागे महागौरीं सव्यन्तु सव्यपाणिना  ३९  
प्रदक्षिणक्रमेणैव अश्मवैवामपार्श्वके  
गौरी पादांबुजं सव्यं उद्धृत्य शिवपाणिना  ४०  
अश्ममारोपयेत्पश्चात्प्रदक्षिणक्रमेण वा  
प्राङ्मुखोसौदंपती च लाजं वै गौरिहस्तके  ४१  
होमयेच्छिवपाणिभ्यां हस्ताभ्यां सहसुन्दरीम्  
त्रिवारं अश्ममारोप्य लाजहोमं त्रिवारकम्  ४२  
घोरं पाशुपतञ्चैव प्रत्यङ्गिरं शिवास्त्रकम्  
क्षुरिकञ्चैव प्रत्येकं दशसङ्ख्या हुनेत्ततः  ४३  
मूलेन दशवारञ्च पञ्चब्रह्मषडङ्गकैः  
एकवारं हुनेच्चैव पूर्णाहुतिं समाचरेत्  ४४  
जयादिरभ्याधानञ्च राष्ट्रभृच्च हुनेत्ततः  
अग्निमुत्थाप्य संयोज्य तांबूलं दापयेत्ततः  ४५  
ब्राह्मणानां ददेत्पुष्पगन्धैरभ्यर्च्य सेवितम्  
दक्षिणान्दापयेत्पश्चात् आचार्यं पूजयेत्ततः  ४६  
वीधी प्रदक्षिणं कृत्वा देवमादाय मन्दिरे  

मञ्चमारोपयेत्पश्चात् सर्वकर्मार्हको भवेत्  ४७  
एवं वै कुरुते मर्त्यः सराजाविजयी भवेत्  ४८  
इति वैवाह्यस्थापनपटलष्षट्पञ्चाशत्तमः  
