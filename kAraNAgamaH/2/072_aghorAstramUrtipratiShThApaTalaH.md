+++
title = "०७२ अघोरास्त्रमूर्तिप्रतिष्ठापटलः"

+++
अघोरास्त्रमूर्तिप्रतिष्ठापटलप्रारम्भः    
अथ वक्ष्ये विशेषेण सर्वलोकैकपावनम्  
सर्वयुद्धजयञ्चैव ब्रह्महत्यादिनाशनम् ॥ १ ॥


महापातकदोषघ्नं गुरुद्रोहनिवारणम्  
शिवद्रव्यापहारञ्च उपपातकनाशनम् ॥ २ ॥


सर्वैश्वर्याभिवृद्ध्यर्त्थं परमोक्षनिरासनम्  
अघोरास्त्रेश्वरं भीमं स्थापनं वक्ष्यते श्रुणु ॥ ३ ॥


त्रिणेत्राष्टभुजं भीमं उग्रदंष्ट्राकरालकम्  
कालमेघसमं घोरं रक्तवस्त्रसमन्वितम् ॥ ४ ॥


ज्वालाकेशसमायुक्तं कृशानुनयनैर्युतम्  
अर्द्धचन्द्राकृतिं भस्म ललाटोपरिशोभितम् ॥ ५ ॥


भुजाभ्यां त्रिशिखा तिर्यक् वेतालं खड्गमेव च  
डमरुञ्च कपालञ्च खेटकं खड्गमेव च ॥ ६ ॥


रक्तवस्त्राम्बरोपेतं रक्तपुष्पसमन्वितम्  
रक्ताभरणसंयुक्तं खड्गमालाविभूषितम् ॥ ७ ॥


शिरोमालाविभूष्यञ्च नागयज्ञोपवीतिनम्  
वृश्चिकाभरणं कण्ठे कालाग्निसदृशप्रभम् ॥ ८ ॥


एवं द्ध्यात्वा महाघोरं द्वात्रिंशल्लक्षणान्वितम्  
पद्मपीठोपरिस्थञ्च समीपे वृषभन्तथा ॥ ९ ॥


एवं सङ्कल्प्य विधिवत्प्रतिष्ठां कारयेत्ततः  
षोडशस्तम्भसंयुक्तं नवभागं प्रकीर्तितम् ॥ १० ॥


मद्ध्ये वेदिं प्रकल्प्याथ दर्पणोदरसन्निभम्  
वेदिका मद्ध्यमे चैव ----------- ॥ ११ ॥


तस्यार्द्धं तण्डुलं प्रोक्तं तस्यार्द्धं माषसंयुतम्  
तस्यार्द्धं मुद्गसंयुक्तं तत्समं तिलमुच्यते ॥ १२ ॥


तस्यार्द्धञ्चैव गोधूमाः निष्पावन्तु तदर्द्धकम्  
दशकुम्भं न्यसेच्चैव कुम्भालङ्कृतमुच्यते ॥ १३ ॥


सप्तविंशत् घटान्न्यस्य पूर्ववत्परिकल्पयेत्  
पूर्वादिषु चाष्टदिक्षु पूर्ववत्कुण्डमुच्यते ॥ १४ ॥



|  

चतुरश्रार्द्धचन्द्रञ्च सुवृत्तं पद्मसंयुतम्  
योनित्रिकोणषट्कोणं मङ्गलाश्रं प्रकीर्तितम् ॥ १५ ॥


इन्द्रईशानयोर्मद्ध्ये वृत्तकुण्डं प्रकीर्तितम्  
कारयेदर्द्धचन्द्रं वा मेखलात्रयमुत्तमम् ॥ १६ ॥


तोरणान्मङ्गलान्शस्त्रान्यागोपकरणानि वै  
अङ्कुरं वास्तुयजनं नयनोन्मीलनन्तथा ॥ १७ ॥


प्रतिमां शुद्धितां कृत्वा जले शयनमेव वा  
शयनारोपणं कृत्वा रक्षाबन्धनमेव वा ॥ १८ ॥


मण्टपाराधनं कृत्वा वेदिकामद्ध्यमे यजेत्  
क्षित्यादिकुटिलप्रान्तं मन्त्रसिह्मासनं यजेत् ॥ १९ ॥


विद्याङ्गं नेत्रमुद्राञ्च मूलेनावाहनन्तथा  
प्रणवं पूर्वमुच्चार्य मायाबीजमतः परम् ॥ २० ॥


पुरः पुरस्समुच्चार्य प्रस्फुरत्प्रस्फुरत्तथा  
घोरघोरतरश्चैव धनुरूपद्वयन्तथा ॥ २१ ॥


चटद्वयं समुच्चार्य प्रचटद्वयमेव च  
अहद्वयं समुच्चार्य वं वं बन्धद्वयन्तथा ॥ २२ ॥


घातयो घातयश्चैव हुम्फट्कारं समुच्चरन्  
अघोरास्त्रं चतुर्त्थ्यन्तं नमोन्तं परिकीर्तितम् ॥ २३ ॥


प्रासादं पूर्वमुच्चार्य कलाषोडशसङ्ख्यया  
द्वादशान्तं समुच्चार्य लयान्तमुच्चरन्गुरुः ॥ २४ ॥


शिवाय नम इत्येते प्राणप्रवाहवर्त्मना  
मूलाधारं तमाकृष्य पुनः प्रणवमुच्चरन् ॥ २५ ॥


अघोरास्त्रं महामन्त्रं उच्चरेत्पूर्वमार्गतः  
उद्धृत्य बिम्बपर्यन्तं खणिका द्वारमानयेत् ॥ २६ ॥


भ्रूमद्ध्यात्खण्डिकाद्वारं आकृष्यावाहनं बुधः  
हृदयेनैव नवमन्त्रेण समावाह्य घटे गुरुः ॥ २७ ॥


स्वागतार्घ्यं ददेत्पश्चात्पुष्पाञ्जलिमिहोच्यते  
स्नपनाङ्गानि सम्भाव्य अर्घ्येणप्रोक्षयेत्ततः ॥ २८ ॥


चन्दनाक्षतदूर्वाश्रीपुष्पकौपीनकुण्डलम्  

|  

मेखलामुपवीतञ्च वस्त्रमाभरणानि वै ॥ २९ ॥


मनसाभावयेच्चैव तत्वत्रयं समर्चयेत्  
प्रथमावरणं पूज्य द्वितीय्यावरणन्तथा ॥ ३० ॥


तृतीय्यावरणञ्चैव चतुर्त्थावरणं यजेत्  
पञ्चमावरणं पूज्य नैवेद्यं धूपदीपकम् ॥ ३१ ॥


कुण्डसंस्कारपूर्वन्तु अग्निसंस्कारमेव वा  
स्रुक्स्रुवयोश्च संस्कारं आज्यसंस्कारमेव वा ॥ ३२ ॥


होमयेत्तु विशेषेण होमयेत्तु च सङ्ख्यया  
तस्यार्द्धं वा तदर्द्धं वा आज्येन होमयेत्ततः ॥ ३३ ॥


प्रायश्चित्ताहुतिं कृत्वा घटे संयोजयेत्ततः  
सुमुहूर्ते सुलग्ने च अभिषेकं विशेषतः ॥ ३४ ॥


हविर्दत्वा निवेद्याथ स्नपनं कारयेत्ततः  
ब्राह्मणान्भोजयेत्तत्र आचार्यं पूजयेत्ततः ॥ ३५ ॥


एवं कृत्वा विशेषेण सर्वकार्यसमन्वितः ॥ ३६ ॥


इति अघोरास्त्रमूर्तिप्रतिष्ठा पटलो द्विसप्ततितमः  
