+++
title = "०२५ शक्त्युत्सवपटलः"

+++
शक्त्युत्सवपटलप्रारम्भः    
अथ वक्ष्ये विशेषेण शक्त्युत्सवमतः परम्  
प्रासादगोपुरञ्चैव प्राकारव्यापिनी यदि ॥ १ ॥


प्रत्येकमालयञ्चैव प्रतिध्वजमिहोच्यते  
कार्तिकेयः केशवश्च क्षेत्रपालश्च मातरः ॥ २ ॥


एतेषामुत्सवे चैव प्रथमावरणे त्यजेत्  
द्वितीयावरणे चैव तृतीयावरणेऽपि वा ॥ ३ ॥


प्रत्येकमालयं प्रोक्तं शक्त्युत्सवमथाचरेत्  
राजाभिषेकसमये दुर्भिक्षे तु महाभये ॥ ४ ॥


परचक्रभये चैव महामारीप्रवर्तके  
भूकम्पपतने काले शक्त्युत्सवमथाचरेत् ॥ ५ ॥


नवाहं श्रियतं प्रोक्तं सप्ताहं राजसं भवेत्  
पञ्चाहं सात्विकञ्चैव गौणञ्चैव त्रयाहकम् ॥ ६ ॥


एकाहं तामसं प्रोक्तं एते पञ्चविधं भवेत्  
चैत्रमासे तु चित्रर्क्षे द्वितीय्यायां चरेत्ततः ॥ ७ ॥


वैशाखे सितपक्षे तु विशाखे चोत्तरान्तके  
ज्येष्ठे चैव प्रकर्तव्यं आषाढे त्रयोदशी भवेत् ॥ ८ ॥


---- श्रावणे वापि द्वादशी च विशेषतः  
भाद्रे तामसऋक्षं वा एकादशी समन्ततः ॥ ९ ॥


आश्वेत्वश्वी समायुक्तं कार्तिके कृत्तिके मतः  
तिथि प्रधानकश्चैव सिते वा सितपक्षयोः ॥ १० ॥


सामुदायिकऋक्षं वा उत्सवेशदिनन्तु वा  
यजमानवशात्तत्र त्रिदिने तीर्त्थमाचरेत् ॥ ११ ॥


निश्चित्य दिवसात्पूर्वरात्रौ वास्तुप्रपूजयेत्  
मण्डूकन्देवतानाञ्च देवीनां परमशायिका ॥ १२ ॥


रज्वष्टकसमोपेतं वास्तुनाधं प्रपूजयेत्  
पूर्वरात्रौ समारभ्य वपनन्तु परे हनि ॥ १३ ॥


मृतदीक्षान्तरे चैव गर्भदीक्षान्तरे तथा  
विवाहदीक्षा मद्ध्ये च षडध्व शोधनेऽपि वा ॥ १४ ॥



अन्ते त्रिपक्षमद्ध्ये च प्रसवान्ते त्रिपक्षकम्  
महोत्सवं प्रतिष्ठाञ्च एतन्मद्ध्ये विवर्जयेत् ॥ १५ ॥


मोहेन कारयित्वा तु ब्रह्महत्या समं भवेत्  
पूर्ववद्यागशालाञ्च पश्चिमद्वारमेव वा ॥ १६ ॥


पूर्वद्वारं प्रकल्प्याथ सर्वेषां पूर्ववच्चरेत्  
सितसूक्ष्ममथो श्लक्ष्णं दण्डमानमथापि वा ॥ १७ ॥


पटमद्ध्ये लिखेच्चैव केसरीवृषभन्तु वा  
पूर्ववद्घटमालिख्य प्रतिष्ठामुक्तवत्पुरा ॥ १८ ॥


भेरी ताडनमेवोक्तं अस्त्रदेवान्प्रपूजयेत्  
अङ्कुरं पूर्ववत्कृत्वा दण्डपूजाञ्च कारयेत् ॥ १९ ॥


गौरी गायत्रिमन्त्रेण पताकारोहणञ्चरेत्  
यात्रास्नपनमेवोक्तं उत्सवे शीमलङ्कृताम् ॥ २० ॥


कथं शम्भो विशेषेण शक्तिभेदैरनेकशः  
मूलबेरस्य चायामं कर्णान्तं गलमेव वा ॥ २१ ॥


स्कन्धान्तञ्च स्तनान्तं वा नाभ्यन्तं कटिमेव वा  
आयव्ययञ्च ऋक्षञ्च वारमंशञ्च वर्णकम् ॥ २२ ॥


श्रीतिथिर्दिनगणञ्चैव माहेन्द्रं राशिराशिपम्  
वश्य ऋक्षञ्च रज्जुञ्च ऋक्षादिगण्यते ध्रुवम् ॥ २३ ॥


एवं वै मूलशक्त्याश्च समतां परिकीर्तिताः  
द्विभुजा च द्विनेत्रा च किरीटमकुटोज्वला ॥ २४ ॥


लम्बकर्णौ च सुश्लक्ष्णौ त्रिभागेन च संयुतौ  
दक्षिणेऽपि विहस्तं स्यात् वामे लम्बकरन्तथा ॥ २५ ॥


समपादस्थितञ्चैव किञ्चित्कुञ्चितसव्यके  
पद्मपीठोपरिस्थाञ्च सर्वाभरणभूषिताम् ॥ २६ ॥


कर्णात्पलं शिरश्छत्रं प्रभामद्ध्यस्थितं भजे  
एवं रूपं प्रकल्प्याथ उत्सवेशीं प्रशस्यते ॥ २७ ॥


यात्राहोमं प्रकुर्वीत उत्सवेशीमलङ्कृताम्  
शिबिकादौ समारोप्य तूर्यवाद्यसमन्वितम् ॥ २८ ॥


छत्रचामरपिञ्छैश्च शिवभक्तैस्समावृतम्  

-------------------------------- ॥ २९ ॥


शङ्खघोषसमायुक्तं ध्वजदण्डस्य सन्निधौ  
गौरीगायत्रिमन्त्रेण ध्वजारोहणमारभेत् ॥ ३० ॥


बलिबेरं समादाय अस्त्रमूर्तिसमन्वितम्  
बलिस्सन्ध्यां यजेद्देवमास्थानमण्टपे न्यसेत् ॥ ३१ ॥


नीराजनन्ततः कृत्वा पाद्यमाचमनार्घ्यकम्  
गण्डूषोदकपानीय्यं व्यजनं दर्पणं न्यसेत् ॥ ३२ ॥


धूपदीपादिकन्दत्वा रक्षाबन्धनमाचरेत्  
वागीश्वरीं समावाह्य गन्धपुष्पैरलङ्कृताम् ॥ ३३ ॥


वामाद्यष्टघटे पूज्य पूर्ववत्परिकल्पयेत्  
ब्रह्मादीन्लोकपालादीन् पूर्वाद्यस्त्रन्तु मङ्गलान् ॥ ३४ ॥


पूर्वोक्तविधिना पूज्य वह्निकर्मसमाचरेत्  
इन्द्र ईशानयोर्मद्ध्ये वृत्तकुण्डं प्रधानकम् ॥ ३५ ॥


पूर्वाद्यष्टदिशि चैव योनिकुण्डं प्रकल्पयेत्  
नवाग्निञ्चैव पञ्चाग्निं एकाग्निं वा प्रकल्पयेत् ॥ ३६ ॥


गणेशं कार्तिकेयञ्च यमनीं वृषभन्तथा  
केसरीं विधिना चैव तत्तन्मन्त्रेण होमयेत् ॥ ३७ ॥


समिदाज्य चरूं लाजं निष्पावं माषमुद्गकम्  
शिम्बं वेणुञ्च गोधूमं दधिक्षीरगुलन्तथा ॥ ३८ ॥


उक्षुखण्डं स्वादुकन्दं नीवारं यवमात्रकम्  
कदलीमातुलङ्गञ्च पनसं नागमञ्जरी ॥ ३९ ॥


कुलाम्रञ्च विभीची च अपूपं पायसान्वितम्  
सुगन्धानि च पुष्पाणि अष्टगन्धेन होमयेत् ॥ ४० ॥


ह्रीबेरादान्तगन्धञ्च उक्तद्रव्याणि होमयेत्  
प्रथमे भूतनाधं स्यात् द्वितीये हंसमुच्यते ॥ ४१ ॥


तृतीये केसरी चैव गजयानं चतुर्त्थके  
पञ्चमे वृषयन्त्रञ्च सप्तमे रथयानकम् ॥ ४२ ॥


अष्टमे तुरगञ्चैव रन्ध्रे समरभूपकम्  
दद्ध्यन्नं वा गुलान्नं वा लोकपालबलिन्ददेत् ॥ ४३ ॥



दिनदेवबलिं वर्ज्येत् परिवारबलिं विना  
वीधी शोधनमेवोक्तं सायम्प्रातः प्रदक्षिणम् ॥ ४४ ॥


सायम्प्रातर्यजेत् यन्त्रान् सर्ववाद्यैस्समन्वितम्  
गोपुरद्वारदेशे तु घोषयेत् शङ्खमेव वा ॥ ४५ ॥


शेषान् हित्वा च तत् बाह्ये सर्ववाद्यैस्समावृतम्  
गजोष्ट्रतुरग्रे उक्षे पटहं घोषयेत्ततः ॥ ४६ ॥


अन्यान्राक्षसवाद्यांश्च घोषयित्वा विशेषतः  
नवसन्धिबलिन्दद्यात् तालं शङ्खञ्च काहलम् ॥ ४७ ॥


मद्दलं घोषयेच्चैव कुम्भवाद्यञ्च घोषयेत्  
पश्चात्तु पारशैवेन सर्वतालेन ताडयेत् ॥ ४८ ॥


प्रथमं पुष्पधामं स्यात् द्वितीय्यं शफरन्तथा  
तृतीयं चित्रधामञ्च चतुर्त्थं चक्रपातिकम् ॥ ४९ ॥


पञ्चमे मधुधामं स्यात् षष्ठे तु सूत्रधामकम्  
सप्तमे विक्रमं धामं अष्टमं मौक्तिकञ्चरेत् ॥ ५० ॥


नवमे मरथधामं स्यात् दशमे कुञ्ज्यधामकम्  
देव्यादि च यमत्यन्तं धामं यन्त्रं द्विकालयोः ॥ ५१ ॥


ब्राह्मीमाहेश्वरी चैव कौमारी वैष्णवी तथा  
वाराही चैव माहेन्द्री चामुण्डासप्तमातरः ॥ ५२ ॥


यागद्वारे समभ्यर्च्य प्रत्येकं बलिमाचरेत्  
कालीञ्चैव करालीञ्च विकरालीं सुमालिनीम् ॥ ५३ ॥


ब्रह्मस्थाने च सम्पूज्य गुलान्नञ्च बलिन्ददेत्  
इन्द्रस्थाने शङ्खनिधिं वामे पद्मनिधिन्तथा ॥ ५४ ॥


बलिन्दद्याद्विशेषेण धूपदीपादिकं भवेत्  
ध्वजादिबलिपीठानां यथोक्तबलिमाचरेत् ॥ ५५ ॥


आकाशमातरं पूर्वे दक्षिणे भूतमातरम्  
लोकमातरं पाश्चिम्ये सौम्ये तु देवमातरम् ॥ ५६ ॥


अनुक्तमातरं चोर्ध्वे अग्रपीठे बलिन्ददेत्  
जम्भिनी स्तम्भिनी चैव मोहिनी भेदिनी तथा ॥ ५७ ॥


रमणी भद्रकाली च दुर्गा चण्डेश्वरी तथा  

तासान्नित्यबलिन्दत्वा पश्चात्कृत्वा महाबलिम् ॥ ५८ ॥


पूर्वं ध्वजबलिञ्चैव पश्चात्सन्धिबलिञ्चरेत्  
जम्भिन्यादिबलिञ्चैव महापीठे बलिन्ददेत् ॥ ५९ ॥


सकलं निष्कलं शून्यं कलाढ्यं खमलङ्कृतम्  
क्षपणं क्षमयञ्चैव कर्णोष्यं वसुसङ्ख्यया ॥ ६० ॥


ध्वजपीठे विशेषेण पूर्वाशादिबलिञ्चरेत्  
सप्तमे दिवसे चैव रथमारोपयेत्ततः ॥ ६१ ॥


सुमुहूर्ते सुलग्ने च समादाय महेश्वरीम्  
रथमारोपयेत्तत्र न्यसेत्सिह्मासनोपरि ॥ ६२ ॥


पश्चिमे तु गणेशञ्च कार्तिकेयञ्च पूर्वके  
यमनीमुत्तरे चैव प्रादक्षिण्यक्रमेण वा ॥ ६३ ॥


चक्रभिन्नं प्रमादाच्च कुपुरं छेदयेत्ततः  
रज्जुभिन्नमथावापि अतिवृष्टिर्भवेत्ततः ॥ ६४ ॥


अन्तरे समसन्धानं एककालं द्विकालकम्  
त्रिकालं वा प्रदानेन मूलबेरे विशेषतः ॥ ६५ ॥


रहस्यं वाभिषिच्याथ अमन्त्रं पूजयेत्ततः  
तूष्णीकन्तु निवेद्याथ घण्टारवविवर्जितम् ॥ ६६ ॥


धूपदीपादिकं हित्वा पश्चात् गत्वा रथेश्वरीम्  
निर्माल्यन्तु विसृज्याथ नवपुष्पैरलङ्कृताम् ॥ ६७ ॥


गन्धाद्यैरप्यलङ्कृत्य नैवेद्यं परिकल्पयेत्  
याने विसृज्य निर्माल्यं तद्देवोऽपि पराङ्मुखम् ॥ ६८ ॥


तस्मात्सर्वप्रयत्नेन रथयाने विवर्जयेत्  
अपूपं लड्डुकं लाजं चूलिकं रसपाकिनी ॥ ६९ ॥


मोदकं पायसं क्षीरं दधिमद्ध्वफलन्तिलम्  
इक्षुखण्डं नालिकेरं पानीय्यं रसवर्गिणम् ॥ ७० ॥


प्रष्टमेतान्निवेद्याथ हित्वान्नं रथयानके  
अन्ययानोपरिस्थेषु अन्नं वर्ज्येतरान्ददेत् ॥ ७१ ॥


बाह्ये वीधिगते चेत्तु रथयानस्थितेऽपि वा  
वीद्ध्यन्ते मण्टपस्थाने मूलबेरन्न दर्शयेत् ॥ ७२ ॥



मोहेन दर्शयित्वा तु पूर्वपुण्यं विनश्यति  
नित्यपूजावसाने तु उत्सवेशप्रदक्षिणम् ॥ ७३ ॥


पूजापूर्वं प्रकुर्वीत ब्रह्महत्यासमं भवेत्  
मूललिङ्गस्य सम्पूज्य देव्यालयं प्रपूजयेत् ॥ ७४ ॥


पूजान्ते यानमारोप्य वीधीं गत्वा प्रदक्षिणम्  
अष्टमे मृगयानञ्च पूर्ववत्परिकल्पयेत् ॥ ७५ ॥


नवमे दिवसे चैव अभ्यङ्गस्नानमाचरेत्  
भक्तानान्दापयेत्तैलं देव्यैस्नानं समाचरेत् ॥ ७६ ॥


ब्राह्मणान्भोजयेत्तत्र प्रादक्षिण्य क्रमेण वा  
दशमेऽह्नि प्रभाते च स्नात्वा देवीमलङ्कृताम् ॥ ७७ ॥


आरोप्य समरे याने पूरकर्मसमाचरेत्  
चूर्णोत्सवन्ततः पश्चात् रजन्युत्सवमाचरेत् ॥ ७८ ॥


उत्तमन्तु नदी तीरे तटाके पुण्यतीर्त्थके  
सिन्धुतीरे च सिन्धौ च मद्ध्याह्ने वा विशेषतः ॥ ७९ ॥


गङ्गादिसप्ततीर्त्थानि कलशे पूजयेत्ततः  
अस्त्रेशं पूजयेत्तत्र तीर्त्थकर्मसमाचरेत् ॥ ८० ॥


यागो द्वासनमारभ्य मूलबेरेऽभिषेचनम्  
तद्रात्रौ पूजयेत्पश्चात् अवरोहणमुत्तमम् ॥ ८१ ॥


निर्माल्यं धरणी यागं सम्पूज्य च परे हनि  
आचार्यं पूजयेत्पश्चात् ब्राह्मणान् भोजयेत्ततः ॥ ८२ ॥


एवं यः कुरुते मर्त्यः सपुण्याङ्गतिमाप्नुयात् ॥ ८३ ॥


इति शक्त्युत्सवपटलः पञ्चविंशतितमः  
