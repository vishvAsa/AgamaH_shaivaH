+++
title = "०१"

+++
अथ प्रथमो विमर्शः ।  
            
> शिवममृतवपुषममृतकलाचतुष्टयतृतीयभागजुषम् ।  
> प्रणमामि भासयन्तं क्रमरहितेऽपि क्रममनेकम् ॥

एवं ज्ञानशक्तिरूपं वितत्य निर्णीय क्रियाशक्तिस्वरूपं   
तथैव निर्णेतव्यमिति क्रियाधिकार आरभ्यते । तत्र च श्लोकाष्टकेन  
  
> अत एव यदप्युक्तम्---------------------------------------।  
  
इत्यादिना  
  
> तथा विज्ञातृविज्ञेयभेदो यदवभास्यते ।  
  
इत्यन्तेन भगवति वस्तुतोऽक्रमाया अपि क्रियायाः पशुप्रमातृगतक्र-  
मावभासनयोगात् सक्रमत्वमिति उपपाद्यते । तथाहि एकेन उक्तपूर्व-  
पक्षनिवारणम्, एकेन सक्रमत्वाक्रमत्वविवेकः, त्रयेण क्रमस्व-  
रूपम्, द्वयेन सक्रमत्वाक्रमत्वयोर्विषयविभागः, विषयविभागेऽपि   
तयोस्तत्त्वत एकत्रैव विश्रान्तिरिति श्लोकेन,-इति प्रकरणस्य अर्थः,   
प्रतिसूत्रं तु निरूप्यते । अधुना ज्ञानशक्तितत्त्वनिर्णयोपयोगिना   
न्यायेन प्रकृतं प्रमेयान्तरमपि सिद्धमधिकरणसिद्धान्तदिशा,-  
इति सूत्रम्  
            
> अत एव यदप्युक्तं क्रिया नैकस्य सक्रमा ।  
> एकेत्यादि प्रतिक्षिप्तं तदेकस्य समर्थनात् ॥ १ ॥  
  
(पगे २)

अनुभवविकल्पात्मना सन्तानवृत्तीनि ज्ञानानि एव प्रकाशन्ते,   
नतु एषामाश्रयः कश्चित् । स्मृतिश्च संस्कारत एव सिद्धा । ज्ञानं च   
यदि जडं, कस्य अर्थप्रकाशता । अजडं चेत्, न अस्य देशकालयोगात्   
भेदाः,-इत्यात्मनः कथमन्यत् तत्,-इति पूर्वपक्षीकृतं तावत् । तत्र   
यदुत्तरीकृतम्-भिन्नानां संवेदनानां न व्यवहाराङ्गता, न   
संस्कारमात्रात् स्मृतिः, ज्ञानं च असङ्कुचितस्य एव संवेदनस्य   
स्वशक्तिनिर्मितज्ञेयोपरागसङ्कुचितरूपं-शक्तिरिति, धर्म इति च   
उच्यते,-इति । अत एव हेतुकलापात् क्रियाविषयमपि प्रतिपक्षायितं   
प्रतिक्षिप्तम् । न केवलं ज्ञानविषयं दूषणमिति अपिः । तथाहि यत्   
चोदितम्-एका क्रमिका च कथं क्रिया, आश्रयस्य च तद्योगे   
कथमेकस्वभावता, सम्बन्धश्च द्विष्ठादिरूप एकः कथम्,-इति,   
तत्र इयान् सङ्क्षेपः-एकमनेकस्वभावं कथं स्यात्,-इति । तत्र   
दर्पणस्य इव अनेकाभास-भेद एकतामनपबाधमानो न   
विरोधमावहति,-इति उक्तेर्निर्बाध-  
प्रत्यभिज्ञाप्रत्यक्षप्रसाधितैकभावः पदार्थ आभाससारस्तथा-  
भूतानेव विरुद्धानाकारान् स्वात्मनि उपगच्छन् हठादेव   
क्रमिकांस्तानाभासभेदानात्मनि अभिन्ने भासयन् क्रियाश्रयः,-इति   
युक्तमेव । सम्बन्धादेरपि अयमेव सिद्धिप्रकारः । एवमेकस्य   
आश्रयस्य समर्थनात् हेतोः क्रियाशक्तिचोद्यानि अपि प्रतिसमाहितानि,-इति   
सूत्रार्थः । सर्वत्र इति बहिरन्तश्च । इच्छन्ति इति काणादाद्याः । इह तु इति   
आभाससारवस्तुवादे । प्रतीतिसारो हि यदि भावः, तत् प्रतीतिमुल्लङ्घ्य   
भेदेन कथं शपथैरपि व्यवस्थाप्येतेति आकूतम् ॥ १ ॥  
  
(पगे ३)

ननु क्रमिकत्वमेव क्रियायाः प्राणितम् । क्रमश्च   
कालानवच्छिन्ने भगवति कथं स्यात् । एतत् समाधत्ते सूत्रेण  
  
> सक्रमत्वं च लौकिक्याः क्रियायाः कालशक्तितः ।  
> घटते नतु शाश्वत्याः प्राभव्याः स्यात् प्रभोरिव ॥ २ ॥

उत्क्षिपति अवक्षिपति । हस्तमिति ये हस्तस्य पूर्वोत्तरे क्षणाः, ते   
तावत् क्रमवन्तः । तत्र केषाञ्चित् ते एव क्षणाः क्रिया एका विभाग-  
संयोगनिमित्तभूता, केषाञ्चित् तद्धस्तगतोक्तरूपभेदसम्पादिका   
नित्यानुमेया अपि क्रमिककार्यबलात् क्रमिका एव अनुमीयत इति लौकिक्येव   
भेदविश्रान्ता क्रिया सक्रमा युज्यते आभासविच्छेदोत्थापकभगवत्-  
स्वातन्त्र्यलक्षणया कालशक्त्या हेतुभूतया । प्रभोस्तु   
कालानवच्छिन्नत्वात् या क्रिया, सापि कालानवच्छिन्नैव प्रभुरिव   
शाश्वती सा यतः । एतदुक्तं भवति-लौकिकज्ञानव्यवहारमूल-  
ज्ञातृज्ञेयप्रकाशने सामर्थ्यं ज्ञानशक्तिर्देवस्य । तत्रैव   
संयोजनादिस्वतन्त्रतात्मा विमर्शशक्तिरेव वस्तुतः क्रिया । उक्तं च   
एतत्  
  
> क्रिया च परवाग्वृत्त्यादिका----------------------------।  
  
इत्यादिप्रदेशेषु । सा तु वेद्यच्छायाच्छुरणमच्छत्वादवच्छेदकम-  
भ्युपयती क्रमवती भाति वस्तुतोऽक्रमत्वेऽपि,-इति सूत्रार्थः । वृत्ति-  
विवृती स्पष्टे । कालग्रासादपि इति कालानवच्छेदात् तावदक्रमत्वं   
स्थितमेवेति । किमत्र उच्यते । उन्मिषितेऽपि वेद्यग्रामे मायाप्रमातृपद-  
मपि अध्यासीनो भगवान् यावदेव बाह्यान्तररूपं वेद्यकुलं   
स्वात्मनि  
  
> प्रकाशस्यात्मविश्रान्तिः-----------------------------।

(अ। प्र। सि। २२)  
                                                                                                                
                                                                                                                
                                
(पगे ४)   
                                                                                                                
                                                                                                                
                                                                                                                
                                                                                                                
                                                                                                                
                      
> इदमित्यस्य विच्छिन्नविमर्शस्य-------------------।   
                                                                                                                
                                                                                                                
                                                                                                                
                                                                                                                
> (अ। प्र। सि। १५)  
  
इत्यादिनयेन ग्रसते विश्रमयति, तावत् तन्निष्ठोऽवभासनक्रमोऽपि   
ग्रस्त  
एव,-इति अहमिति या संयोजनादिचित्रितसमस्तभावप्रकाशोपसंहार-  
पर्यन्तदशाविशेषविमर्शलक्षणा क्रिया, सा निष्क्रमा एव ॥ २ ॥       
            
> ननु कोऽसौ कालः, यो भावानामवच्छेदक उच्यते । यो हि कैश्चित्   
नित्यद्रव्यविशेषात्मा उपगतः, स एकत्वात् संयोगविशेषात् चित्राकार-  
चिरक्षिप्रादिधीहेतुः कथम् । उपाधिबलात् तथाभिधाने ते एव   
उपाधयः सन्तु । किं तेन । गुणकर्मादेश्च तेन असंयुक्तस्य न   
कालावच्छेदो भवेत्,-इत्याशङ्क्य भगवत एव शक्तिः   
क्रममवभास-यन्ती कालशक्तिः । तदवभास्यश्च मायाप्रमातृलग्न   
एव प्रधानतया भवेन्नेतद्विषयीकरणीयभावनिष्ठः क्रम एव   
कालः,-इति दर्शयितुं सूत्रं  
  
> कालः सूर्यादिसञ्चारस्तत्तत्पुष्पादिजन्म वा ।  
> शीतोष्णे वाथ तल्लक्ष्यः क्रम एव स तत्त्वतः ॥ ३ ॥  
  
> नियतपरिमाणं यत् प्रतिवर्तकादि तेन, कनकं मीयते; नच अत्र   
अनवस्था अन्योन्याश्रयो वा । तद्वत् प्रसिद्धपरिमाणया क्रियया   
अर्कोदयास्तमयमय्या चैत्रगमनम् । तदुच्यते-दिवसं चैत्रो गच्छतीति   
। आदित्यक्रिया अपि यदा परिमित्सिता भवति, तदा प्रसिद्धाभिर्नालिकास्रुति-  
भिर्मीयते-त्रिंशतं नालिकाः सूर्यो दृश्यते इति । तेन यस्य यत्र यदा   
आभासवर्ग इयत्तया परिनिष्ठितश्चन्द्रसूर्यशीतोष्णकोकिलसम्म-  
दादेः, तस्य तत्र तदा स एव कालः । तेन सूर्यादिगतो यो नियतः   
स्वभावभेदः, स क्रमः; स एव  
  
(पगे ५)  
  
कालः । तेन सूर्यसञ्चारादिभिर्योऽन्यो लक्ष्यते प्रवहणधर्मा   
नवपुराणतादिरूपपरत्वापरत्वतद्वैचित्र्यतद्बाहुल्यादुपकल्पितयौग  
-पद्येतरचिरशीघ्रताद्यसङ्कीर्णभावस्वभावोत्थापको वैशेषि-  
काणां द्रव्यरूपः, कापिलानां रजःस्वभावः   
प्रवर्तनात्मकत्वात्, वैयाकरणानां नित्यानाश्रितप्रवृत्तिस्वभावः,   
सौगतानां सन्तन्यमानभावैकपरमार्थः; सोऽपि वस्तुतः   
क्रमरूपतां न अतिक्रामतीति क्रम एव नाम बहिः कालः,-इति   
व्यवह्रियते । स्वप्नसङ्कल्पमायेन्द्रजालप्राये चेतनस्य आभासवर्गे   
क्रमस्य इयत्तानियमो हरिश्चन्द्ररजनीवृत्तान्तक्रमस्य इव । तदत्र   
संविच्छक्ति-रेव प्रतपति तन्निर्मितत्वादाभासचित्रतायाः ।   
तदाश्रयत्वाच्च क्रमस्य यत्रापि कारणे कालाख्येति उच्यते, तत्रापि   
दिवसे जातो मध्याह्ने जात इति अर्कसञ्चारक्रमस्यैव कारणताप्रतीतिः   
सिद्धा, नतु नित्यद्रव्यात्मनः परिनिष्ठितरूपस्य कस्यचित् । द्रव्यमपि   
तत्प्रवहणधर्मकमेव   
नवपुराणतारूपपरत्वापरत्वतद्वैचित्र्योत्थापकमिति चेत्, तर्हि पुनरपि   
क्रमरूपता एव अस्य अनुभवानुसारेण व्यवतिष्ठते, न रूपान्तरमिति   
क्रम एव आभासनेऽनुप्रवेशात्मा कालः,-इति सिद्धम् ।   
वक्ष्यमाणात् इति  
  
> क्रमो भेदा----------------------------------------------(२।१।४)  
  
इत्यादिसूत्रेषु । नालिकादि इति मुहूर्तादेः कल्पावसानपर्यन्तस्य परि-  
ग्रहः । ननु येन कलति क्षिपति परिच्छिनत्ति, स कालः । क्रिया परिच्छेद्या,   
तत् कथं सा कालः । अत्र आह विशिष्ट इति । इयत्तया प्रसिद्धत्वमनेन   
लक्षयता तस्यामपि परिमातुमिष्टायां नालिकास्रुत्यादिक्रियान्तरमेव   
काल इत्याह । अनवस्थादि च कनकप्रतिवर्तकवृत्तान्तेन   
कृतसमाधानमेव ।  
  
(पगे ६)  
  
प्राक्सिद्धध्रुवककल्प्यप्रसिद्ध्यन्तरोपजीवनेन च कालो व्यवह्रियते ।   
सर्वो हि व्यवहारः प्राक्सिद्धरूपोपजीवनेनैव । तृप्तिलाभोऽपि हि   
पूर्वप्रसिद्धतृप्तियोगत एव । तत एव चिन्मय एव इति । सर्वे व्यवहारास्-  
तस्य एव पुराणत्वेन प्राक्प्रसिद्धतायामविवादात्,-इति दर्शितमेव ।   
संविदेव हि प्राणनक्रियया प्राक्कालमुल्लासयेत् । महाप्रलये च   
ब्रह्मणि स्वपत्यपि तन्निःश्वासोच्छ्वासादिक्रियया, उत्तरविष्णुरुद्रप्र-  
भृतिकारणवर्गगतया च क्रियया कालव्यवहारः । भगवति तु न   
कालव्यवहारः कश्चित् । तच्छक्तौ तु मायायां प्रभवन्त्यामाभास-  
भेदश्चेदुत्थितः, तत् क्रमात्मा कालोऽपि विजृम्भत एव । ननु यदि   
सञ्चा-रेण गोदोहादिर्लक्ष्यते, नतु आदिग्रहणेन स्वीक्रियते; तर्हि सूत्रे   
किमर्थं तत् । उच्यते । अन्यग्रह इति चन्द्रादेरन्यस्य ग्रहस्य परिग्रहः ।   
युक्तं च एतत्-गोदोहादिसङ्ग्रहाय चेदादिपदं स्यात्, सञ्चारादिरिति   
ब्रूयात् । तत् सर्वम् इति उक्तमुपलक्षितम्, आदिशब्दोपात्तं च यत् सूत्रे; तत्   
सङ्क्षेप-वृत्तौ वीप्सया व्याख्यातम् । नतु वाशब्दास्त्रयो वा   
कर्तव्याः प्रत्येक-सङ्क्रान्तविकल्प्यमानत्वधर्माभिधानाय, एक   
एववा विकल्प्यमान-ताया एकत्रैव उक्तायाः स्वभावमहिम्ना   
अनेकोपक्रान्तनिष्ठत्वप्र-तीतेः । तत् कथं द्वौ वाशब्दौ सूत्रे ।   
मैवम् । आद्यो वाशब्दो द्वयोः   
पक्षयोर्विकल्प्यमानतामाचक्षाणस्तुल्यवृत्तान्ततामाह । तथाच   
प्रथमौ पक्षौ परिच्छेदक्रियोपयोगी काल इत्यनेन आशयेन स्थितौ,   
तृतीयस्तु कारणे कालाख्येत्यनेन आशयेन । तत्र च कारणस्य  
  
(पगे ७)  
  
सतोऽवच्छेदकत्वमेव कालतायामुपयुज्यते । अवच्छेदकत्वे च क्रम-  
रूपता एव आगच्छति,-इति वक्तुं वाशब्दः । एवञ्च अकारणरूपो वा   
कारणरूपो वा अस्तु कालः इति पक्षद्वयशेषता एव पर्यवस्यति,-इति   
वाशब्दद्वयमेव प्रयोक्तुं युक्तम् । एतदाह न केवलम् इत्यादिना ।   
सिद्धरूपः क्रियात्मा, आदिपदात् स्वलक्षणस्य उपादानकारणमपि ।   
एतत् इति सर्वम् । ननु स्वेच्छा अपि प्रसिद्धिमनवलम्ब्य वर्तते अवच्छेदक-  
कल्पनायै । सत्यम् । प्रसिद्धिरपितु न एकघना,-इत्याह प्रसिद्धेश्च इति ।   
शीतादिः काल इत्यमुं पक्षं शोधयन् कारणे कालाख्या,-इति   
सूत्रस्य उक्तरूपमर्थं व्याचष्टे शीतादीनाम् इति । शीतादेरपि   
अवच्छेदकता एव कालतायामुपयुक्ता, सा च   
प्रवहणधर्मक्रमरूप-त्वावेशेनैवेति तद्गतः क्रम एव कालः-  
इत्युक्तं भवति । एतच्च इति अवच्छेदकत्वम् । एतेन सर्वेण सूत्रोक्तेन   
उपलक्ष्यमाणं यत्किञ्चित् कल्पितमवच्छेदकम् । स्थिररूपम् इति   
प्रसिद्धं व्यवहर्तॄणामेक-रूपत्वेन, सर्वत्र च क्रमस्य   
तादृशत्वमेव प्रवहणधर्मणः काललिङ्गाविशेषात्,-इत्येकं यत्,   
तदेव कालः । स च पदार्थानां प्रमेयाणां प्रतीतिमवच्छिनत्ति ।   
प्रमेयं हि प्रमीयमाणमेव अन्यथा न भवति यावदासीत्, अस्ति,   
भविष्यति,-इत्यमुना रूपेण क्रमात्मना न अनुगृहीतम् । तेन   
प्रतीतिद्वारेण समस्तक्रियावच्छेद-कत्वं कालस्य,-इत्युक्तं भवति ।   
स्थिररूपपदार्थ इति वा समस्तं पदम् । क्रम एव इति । क्रम एवहि   
विशिष्टः परत्वापरत्वलक्षणां पुरातननूतनस्थितिं दर्शयन्   
सन्तताभ्यां परत्वापरत्वाभ्यां चिरव्यवहारम्, अन्यथाच   
अचिरव्यवहारं, स्वरूपेण क्रमस्थितिं,  
  
(पगे ८)  
  
भावान्तरोपाश्रयेण अनेकभावपरिच्छेदेन यौगपद्यं मूर्तिकृत-  
दूरत्वादूरत्वरूपाभ्यां परत्वापरत्वाभ्यां   
सङ्कीर्यमाणतया भावेषु विदधत् कालः,-इत्युच्यते । तत्रैव च   
उक्तनीत्या नित्यत्वैकत्वे यदि व्यवह्रियेते, द्रव्यत्वं च   
स्वातन्त्र्यारोपणेन; तदा काणादमतस्य अपि न काचित् क्षतिः   
सत्यस्मद्दर्शनशरणभावोपगमने,-इति आकूतम् । ननु वसन्तादिः   
कालः प्रसिद्धः, स च कथं क्रमात्मा । इत्थमित्याह तथाहि इति ।   
मीनमेषराशिसञ्चरणनिमित्ता अर्कस्य उदयादिक्रिया वर्त-माना   
वसन्त इत्यनुभूयते । ननु स वसन्तः कालोऽर्कस्य क्रमरूपः   
सहकारोद्भेदस्य कथं कालः,-इत्याशङ्क्य ब्रूते तेनैव इति ।   
वाशब्देन अस्य एव पक्षस्य दार्ढ्यं द्योतयति । यथा कनकस्य   
स्वमेव रूपं माषक इति परिच्छिन्नमुच्यते, प्रतिवर्तकगतं तु तत्र   
उपलक्षणमात्रं-नतु अन्यत्रत्यमन्यत्र सङ्क्रामति-तथैव   
सहकाराभासस्य आन्तरत्वग्राह्यत्वबाह्यत्वाभासानां कोरकमु-  
कुलविकस्वरादिवैचित्र्यभाजां यो निजः क्रमः, स एव वसन्तः । स तु   
अर्कोदयस्तस्य उपलक्षणमात्रम् । एवं सर्वत्र मन्तव्यम् । ननु   
वसन्तादिशब्देभ्योऽक्रममेव सिद्धरूपं वस्तु प्रतिपत्तिपथमभ्येति,   
न क्रमः । अत्र उच्यते वसन्तादि इति । एतच्च  
  
> ----------------------------तिङ्वाच्यकर्मवत् । (१।५।१७)  
  
इत्यत्र वितत्य उक्तम् । आख्यातपदादेव हि यथा क्रिया प्रतीयते, न   
अन्यतः; तद्वत् तत एव क्रियास्वरूपहृदयप्रविष्टः कालः । अभूदिति हि   
भावाव-भासस्य भवनक्रिया   
अवभासस्फुटत्वतदस्फुटत्वक्रमोपश्लिष्टा निर्भासते ।   
भविष्यदादयस्तु घटादितुल्यमेव अर्थमाहुः । तत एव भविष्यत्,   
अभवत्, इदं वर्तमानं दिनम्,-इत्यादौ न कालस्य सङ्कीर्णता   
काचिदभवदित्यस्य  
  
(पगे ९)  
  
एव अत्र कालत्वेन उन्मेषात्, वर्तमानभविष्यच्छब्दार्थस्य सिद्धरूप-  
दिनविशेषणतैकविश्रान्तिसतत्त्वतया क्रियावच्छेदकत्वायोगात् । एतच्च   
अग्रे वितनिष्यते,-इत्यास्तां तावत् । यस्मात् क्रियाशरीरान्तरनुप्रवेश-  
वशोन्मिषितशरीरः क्रम एव कालः, तत् इति तस्मात् हेतोरेवमवतिष्ठते-  
यत् किल भावविकारषट्कक्रमपरमार्थ एव कालः । नहि   
भावविकाराधिका काचित् क्रिया अस्ति । यथाह तत्रभवान्  
> जन्मादयो विकाराः षड् भावभेदस्य योनयः । (वा। प। १।३)  
इति ॥ ३ ॥  
  
> ननु एवं भावानां स्वभाव एव कालः,-इत्यस्तु । ततश्च   
कालशक्तिर्नाम का अन्या, येन उक्तं  
  
> सक्रमत्वं च------------------------------। (२।१।२)  
  
इत्यत्र कालशक्तितः इति । एतत् समाधत्ते सूत्रेण  
  
> क्रमो भेदाश्रयो भेदोऽप्याभाससदसत्त्वतः ।  
> आभाससदसत्त्वे तु चित्राभासकृतः प्रभोः ॥ ४ ॥  
  
> स्वभावभेदमात्रं चेत् कालः, अङ्गुलीनामपि कालभेदः स्यात्   
। तस्मादाभासनानाभासनाभ्यां यो भेदः,   
तथाभूतभेदनिमित्त-कः कालात्मा क्रमोः; न भेदमात्रनिमित्तकः ।   
आभाससद्भावासद्-भावौ च यौ वैचित्र्येण, तौ स्वप्नसङ्कल्पनादौ   
क्रमोत्थापनदृष्ट-सामर्थ्यस्य प्रभविष्णोरेव सकाशात् भवतः ।   
यदुक्तं तत्रभवता  
> एकस्यैव तु सा शक्तिर्यदेवमवभासते । (वा। प। २।२२)  
इति, तथा अन्यत्रापि  
  
> तमस्य लोकयन्त्रस्य सूत्रधारं प्रचक्षते ।  
> प्रतिबन्धाभ्यनुज्ञाभ्यां तेन विश्वं विभज्यते ॥  
  
(पगे १०)  
  
> यदि न प्रतिबन्धीयात् प्रतिबन्धाच्च नोत्सृजेत् ।  
> अवस्था व्यतिकीर्येरन् पौर्यापर्यविनाकृताः ॥  
  
इति । अनेन हि स्वातन्त्र्यमाभासनानाभासनयोर्वदता ऐश्वर्यमुक्तम् ।   
स हि भगवान् चित्रतया आभासान् करोति । तत् यथा-दृढलोहितोन्नत-  
घटाभासान् सामानाधिकरण्येन, घटपटाभासौ सहैव पृथक्-  
त्वावभासेन, स्वात्मनि एकरसेन आभासेन, अन्योन्यं तु एकरसेन   
अनाभासेन । इयति न क्रमः कश्चित् । यदा तु वसन्ताभासं   
ग्रीष्माभा-सेन, इममपि तेन शून्यं समाभासयति; तदा क्रमस्य   
उन्मेष इत्येवं भगवत एव आभासानाभासप्रथनसमर्थता या,   
सैव कालशक्तिः । ततो भवन् भावोपाधिभूतः क्रमः कालः,-इति   
सूत्रार्थः । एनमव-तारयति क्रम इति । पर्यालोचनया इति   
अन्यथानुपपत्त्या क्रमस्येति आकूतम् । विचित्रम् इति   
आभासानाभासयुक्तं कृत्वा यत् घटपटाद्य-वभासकरणम् ।   
इयमेव भगवतः कर्तुः कलनक्रिया । एतदेवच भावोपाधिभूतस्य   
क्रमात्मनः कालस्य आविष्क्रियमाणस्य आविष्करणसामर्थ्यम् ।   
इत्यादौ इति अस्मिन् वाक्ये यत् अवभास इत्यादि शकलकं, तत् कर्तृ, तत् इति   
विवृतिप्रारम्भे यदुक्तं, तत् कर्मभूतमाह,-इति सङ्गतिः । अस्य इति   
सौत्रस्य । एकाश्रयत्वायोगात् इति क्रमोत्थापकयो-रिति मन्यते । अन्यथा   
घटो न आभासेत, आभासेत च,-इति किमेकाश्रयता न युज्येत इत्यनयोः   
भेदहेतुत्वेन च इति क्रमोत्थापकभेदनिमित्ततया । उपादानात् इति   
सूत्रे । भिन्नत्वम् इति क्रमं प्रति उपयोगि,-इति भावः । अत एव इति   
यतोऽस्मिन्  
  
(पगे ११)  
  
प्रकृते क्रमे द्वयमुपयोगि । उपात्ते इति वृत्तौ भिन्नावभासवैचित्र्य-  
शब्दाभ्यां नपुंसकैकशेषोऽत्र द्वयस्य उपयोगितां दर्शयति ।   
चित्रत्वम् इति । बोधात्मनः इति चित्रज्ञानस्य । तथाच इति चित्रबोधैकत्व-  
भेदैकत्वयोश्च विरोधे वाग्भरमार्यवचनेन करोति । आद्यं हि   
पादत्रयेण अत्र उक्तम्, अन्यत् तु तुर्येण । एतत् वचः सङ्क्षेपेण व्याचष्टे   
नीलादीनाम् इत्यादिना । अनेन तुर्यपादो व्याख्यातः बोधः इत्यादिना   
शेषः । अन्योन्यापरित्यागेन परिच्छेदात् इत्यनेन  
  
> ----------------------------अनन्यभाक् ।  
> अशक्यदर्शनः----------------------। (पा। वा। ३।२२०)  
  
> इत्यस्य प्रसङ्गस्य यत् विपरीतमभीष्टमर्थतत्त्वं, तत्   
व्याख्यातम् । तैरेव इति उक्तरूपैर्नीलादिभिर्ब्रह्मवादिभिर्वा एवं   
तावत् वदद्भिरनक्षरमक्षरमपि ब्रह्मतत्वं चित्रमङ्गीकृतं   
भवति । सर्वज्ञबोधस्य सार्वकालिकसार्वदेशिकभावाभावाभास-  
चित्रस्य स्वयञ्च बोधरूपतया देशकालानाकलितस्य अङ्गीकरणात्   
यैर्दूषयितुमभीष्टं, तत् तेषामेव संवित्परामर्शकुशलपरिपाक-  
प्रसन्नमहेश्वरप्रसादोदितावदातप्रतिभाप्रतिलम्भादेव स्फुरितमिति   
एवकारः । चित्रं कृत्वा या विश्वात्मभावेन भगवतः स्थितिरिदमेव   
कालप्रथने निमित्तम् । ननु अवभासरूपतां मुक्त्वा के परे भावा   
नाम, येन उक्तं भावेषु इति । तत्र आह माया इति । उभयरूपापि इति ।   
अनेन इदमाह-सूत्रे वृत्तौ च उभयरूपोऽपि अयं देशकालक्रम   
आभासानाभासोपकृतभावभेदाश्रयत्वेन तावदुक्तः, सूत्रान्तरे   
च विभक्ष्यते । मया तु विवृतिकृता-क्रियाप्रसङ्गायातः   
कालशक्तिविचारः,-इति कालक्रमाभिप्रायेण सूत्रवृत्ती नीते इति ॥ ४ ॥  
  
(पगे १२)  
  
चित्राभासकृत्त्वं दर्शयति सूत्रेण  
  
> मूर्तिवैचित्र्यतो देशक्रममाभासयत्यसौ ।  
> क्रियावैचित्र्यनिर्भासात् कालक्रममपीश्वरः ॥ ५ ॥  
  
> मूर्तीनां संवेद्यरूपाणां भावानां यत् वैचित्र्यं   
गृहप्राङ्गणविपणिदेवकुलारामारण्यादिभेदेन, ततो हेतोस्तत् वैचित्र्य-  
माभासयन् परमेश्वरो देशक्रम वैतत्यावैतत्यात्मकमवभासयति   
। एकप्रत्यभिज्ञाबलात् तु यत् स्वरूपेण अभिन्नं हस्तादि, यद्वक्ष्यति  
  
> विमर्शैक्येनातिरोहिताभिन्नद्रव्यात्मनः  
  
इति; तस्य यदन्यान्यदेशत्वमन्यान्यधर्मत्वं स्वरूपैकतामबाध-  
मानं-गच्छति चैत्रः, पच्यते फलम्,-इत्येवम्भूतं क्रियावै-  
चित्र्यं, तस्य निर्भासनात् हेतोरीश्वरो विरोधमविरोधं च स्वातन्त्र्यात्   
निर्भासयन् कालाख्यं क्रममेकस्य विरूद्धरूपतया अनुचितमपि   
अवभासयति,-इति सूत्रार्थः । अनेकस्मिन् वस्तुनि देशक्रमो   
गृहाङ्गनवत्, कालक्रमः सहकारमल्लिकादिवत् । एकस्मिंस्तु न   
देशक्रमो दूरतादेर-भावात् । वैतत्यमपि अंशानाम् । तदेकत्र   
कालक्रम एव पच्यमानाम्र-फलवत्,-इति वृत्तितात्पर्यम् । वेद्ये एव   
कालावस्थितिः, न संविदि । ज्ञानेऽपि वेद्यांशे एव कालः, न   
स्वसंवेदनांशे; नच विमर्श-रूपशब्दानांशे,-इति घटयति   
स्वरूपमात्रम् इत्यादिना । आकाशी-यस्य इति   
प्राणप्रेरणनैरपेक्ष्येण एव इच्छाप्रयत्नमात्रप्रक्षोभिते आकाशे   
हृदयगगने अहमिति परिस्फुरतो ग्राहकरूपस्य ज्ञानभागे वा   
पश्यन्तीमध्यमात्मना स्फुरत इदमिति ग्रहणरूपस्य ।   
भेदाभावात् इति अवेद्यत्वादित्यर्थः । यदाह तत्रभवान्  
  
> अव्यक्तः क्रमवाञ्शब्द उपांशु योऽभिधीयते ।  
> अक्रमस्तु वितत्यैव बुद्धिर्यत्रावतिष्ठते ॥ (वा। प। २।१९)  
  
(पगे १३)  
  
इति । वायवीयादेः इति घट-इत्यादेर्वैखरीपदापन्नस्य   
शुकशुकादेश्च वायवीयस्य, धगधगादेस्तैजसस्य, छलछलादेः   
सालिलस्य, टकटका-देः पार्थिवस्य शब्दस्य दूरादिभेदः सजातीय   
विजातीयापेक्षया भवत्येव । विवृता इति नतु   
असर्वगतद्रव्यपरिमाणमिह मूर्तिः काठिन्यं वेति आशयः । अत्र   
कश्चित् शब्दस्य मूर्तत्वमसहमानो देशक्रमं च मृश्यमानो, न   
मूर्तता देशक्रमोपयोजिका,-इति पूर्व-पक्षयति ननु इति । कार्य इति   
शुकशुकादि । कारणम् इति शब्दतन्मात्र-मपि हि वायोः कारणम् ।   
शब्दस्पर्शजो हि वायुराविशति,-इति न वायुरेव असौ येन मूर्तः   
स्यादित्यर्थः । ननु तस्य असौ धर्मः । सत्यं धर्मः, नतु शब्द एव   
वायुः । स्पर्शगुणादेर्बहिर्वायुर्विलक्षणः । एतत् दर्शयति   
आविशन्नपिवा इति । तस्य इति वायवीयस्य । अन्यस्य इति तैजसादेः । यदिच   
मूर्तिर्निबन्धनं देशक्रमे, शब्दस्य तर्हि स न स्यात् । अस्ति सोऽस्य,-इति   
दर्शयति युगपदेवच इति । अनेन सजातीयापेक्षया स्फुटं   
दूरादूरादि दर्शयता न कारणाद्युपाधिकृतमत्र तदिति दर्शितम् ।   
एवमनया भङ्ग्या परमार्थत आकाशे एव शब्दो, न वाय्वादौ; येन   
तस्य मूर्तत्वात् तद्धर्मोऽपि अभेदेन प्रतीयमानः शब्दो मूर्तो भवेत्   
। तथाहि विशिष्टं हि अपरं परेण इति न्यायेन वाय्वादौ तदुपलम्भः   
। वाय्वादि च मूर्तं न आकाशमिति असर्वगतद्रव्यपरिमाणं मूर्ति-  
मुपगच्छता चोदिते प्रत्याह अस्त्वेवम् इति । लोके भवतु अमूर्तव्यवहारः   
शब्दस्य, शास्त्रान्तरे वा । लोको हि सङ्ग्रहपरिग्रहदानादियोग्यं   
मूर्तं मन्यते, न शब्दम् । तदनुसारेण एव परिभाषितमसर्वगतेति ।   
मूर्तौ घनः  
  
(पगे १४)  
  
(३।३।७७) इत्यत्र च काठिन्यं मूर्तिरुक्ता, सच न इह प्रकार इति दर्शयति   
विशेषं द्योतयन् इहतु इति । क्रियारहितम् इति । न अत्र देशक्रमे, क्रिया   
उपयुक्ता । सा अस्तु मा वा भूत्, वेद्यस्वरूपं तु यत्, तदेव मूर्तिर्देश-  
भेदक्रमोपकाराय आलम्ब्यते इत्यर्थः । अनेकस्य इति पदेन अनेन   
मूर्तिर्विवृता वेद्यवस्तुरूपत्वेन । लक्षणे इति इत्थम्भूतलक्षणे   
तृतीया, ज्ञापकस्य वा लक्षणया हेतुत्वविवक्षायां हेतौ । नच इयं   
स्वमनीषिका,-इत्याह तत्रभवत् इति । इच्छन् इति अन्यैरपि  
  
> मूर्तिक्रियाविवर्तावविद्याशक्तिप्रवृत्तिमात्रम् ।  
  
इत्यादिभिः श्रुत्यन्तवाक्यैर्व्यवहृतमभ्युपगच्छन्नित्यर्थः । ननु   
ज्ञानविमर्शावपि न निःस्वरूपाविति तत्रापि स्यात् देशक्रमो मूर्तिप्र-  
युक्तः । मैवं, न स्वरूपमात्रं मूर्तिः, अपितु आभास्यमानं   
वेद्यान्तरेण तुल्यकक्ष्यतां सहमानम् । नतु एवं ज्ञानशब्दने,   
विद्योपरक्ते हि ते, नतु वेद्ये । एतदाह ज्ञान इत्यादिना । अथवा इति अमूर्-  
तस्य अपि शब्दस्य मूर्तास्तावत् पवनादयः आश्रयाः । गुणिदेशकश्च   
गुणः । तत् गुणिनि वाय्वादौ मूर्ते यो देशभेदः, स तत्रापि संयुक्त-  
समवायात् लक्ष्यते, न पारमार्थिकः,-इति मूर्तानामेव देशक्रमः,   
-इति शास्त्रान्तरीयमूर्त्युपगमेऽपि न किञ्चित् खण्डितम् । प्रथमं   
श्लोकार्धं व्याख्याय अपरं तु व्याख्यातुमुपक्रमते संवेदनात्-  
मन एव इत्यादिना । गौणी कर्तृता इत्यत्र हेतुः कर्तृतोपचारात् इति ।   
वेद्यस्य वेदनान्तःप्रकाशमानत्वेन निमित्तेन   
कर्तृताध्यारोपादुपचारे  
  
(पगे १५)  
  
मुख्यार्थबाधं हेतुमाह संवेदनात्मन एव इति ।   
मूर्तिमतामपि इति वेद्यत्वेन असंवेदनात्मनामपीत्यर्थः । एवं   
परमार्थस्थित्या गौणत्वं निरूप्य प्रसिद्ध्यनुसारेण आह यथा   
प्रतीति मुख्यां वा इति । कालभेदोऽपि इति अनेकस्य न परं   
देशभेदः, यावदयमपि,-इति अपिरनेकतामाक्षिपति । एकस्य   
कालक्रमोऽग्रे वक्ष्यते एकस्य पुनर् इत्यादिना । तं कालं विभजति   
आभासानाभासयोगेन तथाच इति । यस्य इति प्रमातुः । यस्य इति अर्थस्य   
। तस्य इति प्रमातुः । स इति अर्थः । वर्तमानो भाति इति सम्बन्धः ।   
वाक्यान्तरे यस्य इति अर्थपरामर्शकमनुवर्त्य सम्बन्धः कर्तव्यः ।   
प्रमातुरर्थस्य यस्य अनाभासमानस्य कारणसत्तावभासनेन   
वर्तमानावभासत्वं कल्प्यते कारणावभासस्य वर्तमानस्य   
प्रत्यक्षस्य विनाशाभासेन सह, सोऽर्थः प्रमातुर्भाति,-इति सङ्गतिः ।   
भूतवर्तमानयोः प्रसिद्धत्वात् न उदाहरणमुक्तम्, भाविनि तु   
भविष्यति प्रमाणाभावात् इति न्यायेन कर्किविष्ण्वादिवृत्तान्ते   
भविष्यदुदाहरणे विचिकित्सुरुदाहरणान्तरमाह यथा इति ।   
अद्यतनदिनकरणीयमिव ह्योदिनसङ्कल्पिताद्यतनकर्तव्यस्य   
अप्रतिहतेच्छस्य स्वामिनः सत्ताविनाशौ द्वाविति भावविकारौ   
द्वाभ्यामेव अवभासभावाभावाभ्यां सङ्गृहीतौ,-इति दर्शयति ।   
ननु किमत्र प्रमात्रा प्रयोजनमवभासनेन वा जन्मादिभावविकार-  
वैचित्र्यक्रियाबलेन एककालक्रमसिद्धेः, तत् किमर्थं प्रमातुः इति   
भाति इति च विवृतौ दर्शितम्, यत् वृत्तौ न स्पृष्टं; क्रियामुखेन इति   
इयती वृत्तिः । एतत् परिहरति अस्खलित इति । वस्तुचिन्ता हि इयं  
  
(पगे १६)  
  
प्रसिद्धौ तु निदानं कृमिसर्वज्ञाद्यपेक्षया यतः शाश्वत एषां   
चित्सम्बन्धः । एतत् एवकारेण सूचितम् । वक्ष्यते इति कार्यकारणतत्त्व-  
विमर्शप्रकरणे  
  
> आभासभेदादेकत्र-------------------------------------------। (२।४।१९)  
  
इत्यादौ सूत्रे मूर्तिवैचित्र्यवतोऽनेकस्य क्रियावैचित्र्यात् कालवैचित्र्यं   
वर्तितं विवृतं च । अपिशब्दसूचितं तु तद्वैचित्र्यविकलस्य अपि   
एककालवैचित्र्यं यत्, तस्य या वृत्तिः एकस्य इत्यादिका; तां विवृणोति   
एकस्य पुनर् इत्यनेन देशक्रमाभावं दर्शयता तु व्याख्याता ।   
गृहेऽपि यत् वैतत्यं, तत् न गृहस्य देशभेदं करोति; अपितु   
गृहावयवानाम् । भेदा भिन्ना एव । अत एव अवयवी न देशभिन्न   
एकत्वात् । ततस्तद्देशत्वातद्देशत्वचोदना तत्र अनुभवबहिर्भूता एव ।   
पट इति हि नियतपरिमाणे तत्र प्रत्ययः । नच परिमाणमेव वैतत्यम् ।   
वैतत्यं हि भूयोदेशसंयोगः । देशस्य भूयस्त्वं भेदात् ।   
भेदश्च अस्य आधेयभेदात् । आधेयश्च अवयवी नाम एकः, नतु अनेकः   
। अनेकत्वं तु तन्तूनाम् । तेषां देशक्रम एव वैतत्यम् । तन्तुबुद्धौ   
च न पटः परिस्फुरति, पटधियि च न तन्तवः । आभासनसारं च वस्तु   
। कश्चित् प्रमाता हि क्वचिदाभासे प्रतपति । ततोऽसङ्करेण एव अवयवा   
अवयवी च,-इत्यास्तां तावत् । मात्रपदेन देशक्रमम्, एवकारेण   
स्वरूपभेदं निरस्यति । तेषामेवच इति क्रमवताम् । तत्रापि क्रमो   
यावदेकः क्षणः । स च पूर्वापरमध्यपाती  
  
(पगे १७)  
  
व्यवहार्यो, नतु शुद्धः,-इति तत्रापि क्रमवत्ता एव । यत् तत्रभवान्  
  
> पूर्वोत्तरैस्तथा क्षणैः (दा भागैः) समवस्थापितक्रमः ।  
> एकः सोऽपि तदध्यासादाख्यातैरभिधीयते ॥   
                                                                                                                
                                                                                                                
                                                                                                                
                                                                                                                
> (वा। प। ३।८।११)  
  
इति । अचेतनगतमपि परिणामं भेदेन व्याचष्टे दाडिमादिफले इति ।   
पाकाख्योऽयं परिणाम इत्यर्थः । उद्भवन्ती इति अविच्छिन्नत्वेन   
अबाधितत्वं दर्शयता सन्तानाध्यवसायं सन्निवर्तकधर्मक-  
बाधकशतैरिच्छन् बौद्धोऽङ्गीकरणीय एव । क्रियातत्त्वप्रतिभास-  
मुखप्रेक्षिणावेव हि विरोधाविरोधौ, नतु शुष्कावेव अङ्गुलिमोटन-  
टङ्कितौ वस्तुसिद्धिं कुरुतः,-इति निरूपितम् । एकाश्रयत्वेन इति   
एकस्मिन्नपि प्रत्यभिज्ञाप्रत्यवमर्शैक्येन सिद्धेर्यतो भवति, ततो   
देशक्रमादनेकत्रैव वर्तमानात् भिद्यते, न अत्र देशक्रमः   
सम्भावनीयः,-इति यावत् । नतु एकाश्रयता एव कालक्रमे प्रयोजिका   
वसन्तग्रीष्मादौ तस्यामसस्यामपि तद्दर्शनात् । ननु भवतु एवं   
क्रमरूपता कालस्य, वर्तमानादिरूपता तु कथम् । इत्थमित्याह   
स्नान इत्यादिना । उत्तरसूत्रवक्ष्यमाणेन न्यायेन वर्तमानः स   
आभास उच्यते यस्य स्फुटादिरूपता । तादृशश्च कः । यस्य   
ग्राहकाभासेन शरीरादिना मायीयेन सहैव प्रथनं, स   
सहभावः,-इति चेत्, आह अन्तर् इति । यदा स ग्राहकाभासः, तदा तस्य   
ग्राह्यस्य आभासनं न; यदाच स ग्राह्याभासस्तदा तस्य ग्राहकस्य   
आभासनं न,-इत्येवम्भूतो योऽन्योन्यमभावस्य आभासः   
आभाससत्त्वम् इत्येवं पूर्वमुक्तः; तेन यो व्यवधानाभावः,  
  
(पगे १८)  
  
तमवलम्ब्य सा सहप्रथेति उच्यते-अयमसौ सहभावो नाम । एतत् लोकेन   
संवादयति स्फुट इति । ननु एवमभावव्यवधाने सति वर्तमानत्वा-  
भावे तुल्ये कथं भाविभूतत्वभेदः,-इत्याशङ्क्य तमुपपादयति   
असत्त्वम् इति । एवकारव्यवच्छेद्यं दर्शयन् भूतकालमुपपादयति   
बालः इत्यादिना । भवनधर्मापि इति एवं स्फुरितस्य बाह्यरूपस्य   
एव बाल्यस्य अधुना अपि संस्कारतया अन्तरपरिक्षतं   
भवनमित्यर्थः । अवभासस्य इति बाह्यतारूपस्य । इदानीमेतस्य   
कालक्रमस्य सकललोक-सिद्धत्वेन स्वसंवेदनसिद्धत्वेन च   
अनपह्नवनीयस्य बाह्यार्थनये भेददृशि समर्थना न कथञ्चित्   
युज्यते । तदवश्यसमर्थनीयेऽस्मिन्-नाभासवस्तुवाद एव शरणम्, न   
बाह्यवादः,-इति दर्शयन्नीश्वर-प्रत्यभिज्ञोपयोगमस्य   
कालप्रकरणस्य दर्शयति अत एव इति उक्तनयेन योऽयं काल व्यवहारो   
भावाभावानुप्रवेशे निमित्तत्वेन उक्तः, तत एव हेतोरेकस्य तौ   
विरुद्धौ तन्निमित्तकस्य अपि कालाख्यस्य क्रमस्य विरोधमुत्थापयतः ।   
तथा इति विरुद्धः । स्यादेतत्-न एकस्य कश्चित् कालक्रमः । अपितु स एव   
भूत्वा न भवति, अभूत्वा च भवति । अयमेवच परमार्थो   
भूतभाविवर्तमानविकल्पैर्व्यवह्रियते । नैवं,-इत्याह सतः इति ।   
असतश्च उत्पत्तिः,-इति मन्तव्यमिह । एतच्च  
  
> यदसत् तदसत्-----------------------------। (२।४।३)  
  
इत्यत्र वक्ष्यते । यदातु न कश्चिदर्थो नाम परमार्थतः, तदा तु कस्य   
विरोधपर्यनुयोगः । यत् किल अस्य तत्त्वं, तत् चिद्रूपं स्वतन्त्रं चेति   
तस्य अपि कः पर्यनुयोगः । एवं प्रसङ्गादाभाससारत्वं  
  
(पगे १९)  
  
वस्तूनामभिधाय, प्रकृतमेव निरूपणीयम्,-इति दर्शयति योगिनां   
तु इति । तुशब्द आशङ्कामिमां सूचयति-यदि स्फुटाभासमानता एव   
वर्तमानता, तर्हि योगिनो यदतीतानागतवस्तुसाक्षात्कारि ज्ञानं, तत्र   
तयोरतीतानागतयोः स्फुटत्वं तावत्-साक्षात्क्रिया हि अन्यथा का-  
ततश्च तयोर्वर्तमानताप्रसङ्गः इति । अत्र निराकरणहेतुः अन्योन्य इति ।   
एतदुक्तं भवति-योगिनोऽपि सर्वदा परित्यक्तमायाप्रमातृपदस्य को   
नाम अतीतादिभेदः । तत्तु अपरित्यजत एव संस्कार शेषतया भवेत् सः ।   
तदपरित्यागे च देहाभासेन समाधानकालभाविना सह तस्य   
ह्राह्याभासस्य उक्तस्थित्या सम्भवत एव आभासानाभासौ,-इति   
कथं वर्तमानता । नहि स्फुटत्वमेव सा सत्त्वमिति उक्तम् ।   
अतीतग्रहणं भाविनोऽपि उपलक्षणम् ॥ ५ ॥  
> ननु उक्तनीत्या देशकालक्रमावाभासेषु एव स्याताम्, न   
प्रमातरि । निराभासो हि असौ । तस्य हि सर्वमाभासते, नतु कस्यचित् सः ।   
नच असौ कदाचित् न आभासते । अनाभासानुप्रवेशनिमित्तकौ च तावुक्तौ   
। तत् सततप्रकाशस्वभावे कथं स्याताम् । कारणानुपलम्भात् हि   
तदभाव एव युक्तः । दृश्येते च एतौ-अभवम्, भवामि, भविस्तास्मि,-  
इति; गृहे, ग्रामे, अरण्ये तिष्ठामि,-इति; प्रासादात् मञ्चकस्थानम्,-इति च   
। प्रमातरि च तदभावे भावेषु स्वात्मनो भूतादेर्दूरादेश्च   
अयोगः,-इति कृत्वा प्रतीतिपर्यालोचनया तदपेक्षया एव भावेषु   
निरूपितौ तौ ग्राह्येषु अपि कथं स्यातामिति कुत्र इमौ बद्धनिवेशाविति   
यो मुह्येत्, स प्रत्याय्यते सूत्रद्वयेन । तत्र कालक्रमस्तावदुपपाद्यते   
प्रथमसूत्रेण  
  
(पगे २०)  
  
> सर्वत्राभासभेदोऽपि भवेत् कालक्रमाकरः ।  
> विच्छिन्नभासः शून्यादेर्मातुर्भातस्य नो सकृत् ॥ ६ ॥  
  
> अपिशब्दः प्रमेयं समुच्चिनोति । सर्वेषु एकानेकरूपेषु   
भावेषु यः कालक्रम उक्तः, तस्य य आकरः प्रथमोत्पत्तिनिमित्तभूत   
आभासस्य भेदो भवनाभवनवैचित्र्यं, स शून्यधीप्राणदेह-  
लक्षणस्य प्रमात्रीकृतस्य भवति,-इति सम्भाव्यते, यतोऽसौ   
विच्छिन्नभाः । तस्य हि भासनं न स्वरूपं नीलादिवदेव जडत्वात् ।   
संवित्स्फुरणमेवहि अस्य अपि भासनम्, यदाहि न संवित् तदात्मतया   
स्फुरति, तदा न अस्य भासनं मूर्च्छायामिव । ततस्तस्य अनाभासन-  
योगादस्ति भूतादिरूपता, तदपेक्षया च भावानामपि । यस्तु   
सकृद्विभातः । इत्यनया ब्रह्मविद्वाचोयुक्त्या सततमविच्छिन्नप्रकाश-  
नैकस्वभावः परमार्थप्रमाता निरूपितः, तस्य न कदाचिदाभास-  
भावाभावौ । ततो न कालयोगस्तत्र, नापि तदपेक्षया भावेषु अपि स इति   
सूत्रार्थः । यदविचलं भावस्य, तत् न अन्यापेक्षं नीलत्वमिव; नच   
अविचलमेतत्,-इति अनन्यापेक्षत्वव्यापकाविचलत्वविरुद्धं   
विचलत्वमुप-लभ्यमानमनन्यापेक्षतां व्याप्यां निषेधति,-इति   
विचलत्वमुप-पादयति तथाहि इति अतीतानामागामिनाम् इति एवं हि   
सर्वज्ञब्रह्म-विष्ण्वादयो मन्त्रेश्वरादयश्च व्यवहरन्ति ।   
ऐदंयुगीनो व्यवहारो रामादेरागामितया परिस्फुरणयोग्यः   
कर्किविष्णुप्रमुखानां च भूततया,-इति यदा तदा इति तस्मादित्यर्थे   
। विवृतम् इति भावे क्तः । सूत्रानुपात्तमर्थपदं वृत्तौ प्रक्षिप्य   
सूत्रार्थो व्याख्यातः । तद्व्याख्यानं तत एव इति   
उक्तरूपमर्थमभिप्रेत्य । स हि इति ।  
  
(पगे २१)  
  
शून्यदेहाद्याभासप्राक्काल इति बहुब्रीहिः । स्मृतिम् इति स्मृतौ   
केवलं भासते इत्यर्थः । अविशेषेण इति प्रमातृभागो वा अर्थभागो   
वा न अत्र उद्दिष्ट इत्यर्थः । आभासाभावं देहादेर्द्दृढीकरोति   
शरीरादेः इति । अवस्थाभासो यथा विच्छिद्यते, तथा अवस्थातुरपि   
स्वरूपम्,-इति वक्ष्यते  
  
> तावन्मात्रस्थितौ प्रोक्तं सौषुप्तं प्रलयोपमम् । (३।२।१५)  
  
इत्यत्र । तथा इति । प्रकाशनमस्य स्वभावः । वाग्रहणेन   
वाचोयुक्तिद्व-यस्य आपाते भङ्गीभेदेऽपि फलतुल्यतामाह । ननु   
एकत्वेक आवर्त-नार्थः इति एकशब्दात् कथं कृत्वोऽर्थप्रत्ययप्रयोगः,   
-इत्याशङ्कां निवारयति एकस्याः इत्यादिना । स्थितिरेव आवृत्तित्वेन   
उपचर्यते, निमित्तं च अत्र द्वितीयतृतीयादौ स्थितौ;   
तदेकभावविश्रान्तक्रियाया यदावृत्तिरू-पत्वमस्ति, तत् साहचर्यं   
नाम । द्वितीयादिकां हि स्थितिं निषेद्धुं यावत् तामाद्यां स्थितिं   
विवक्ष्यति, तावत् सा प्रथमा स्थितिर्द्वितीयादि-स्थितिभिर्निषिषित्सिताभिः सह   
स्फुरति । प्रयोजनं च उपचारे आवृत्तिप्रति-पत्तिः । एका स्थितिरावृत्तिः,-इति   
हि उक्ते द्वितीया अपि आवृत्तिरूपत्वेन अस्ति,-इति सम्भाव्यते । अवश्यं च   
एतदेव मन्तव्यम्, अन्यथा लोकस्थितिः प्रसिद्धा विपर्यस्येत,-इति दर्शयति   
अन्यथा इति उपचारे न अङ्गीकृते, आवृत्तिशब्देन द्विवचनान्तेन आवृत्ती   
इत्यनेन द्वे स्थिती न उच्येयाताम् । आद्या हि स्थितिरेव, न आवृत्तिः; द्वितीया   
तु स्थितिः, एका आवृत्तिः; तृतीया स्थितिः, द्वितीया आवृत्तिः,-इति द्विर्भुङ्क्ते इति   
तिस्रो भोजनस्थितयः प्रतीयेरन् । तदाह एकारब्धत्वात् इति । द्वे हि स्थिती   
एकया आवृत्त्या द्वितीयस्थितिरूपया  
  
(पगे २२)  
  
आरब्धे न द्वाभ्याम् आवृत्तिभ्यां, एवञ्च सकृदित्यनेन द्वे स्थिती   
उच्येयाताम् । नच एवं लौकिकः शब्दार्थ इत्येवमयं ग्रन्थो गुरु-  
पादैः सङ्गमितः । द्वे इति द्वयोः इति च आवृत्तिविषयत्वेन चेत् स्पष्टेन   
पथा व्याख्यायते, तत् द्वयोरावृत्त्योः का अनुपपत्तिस्तिसृषु स्थितिषु ।   
तस्मात् यथोक्तैव गमनिका युक्ता । तेन इति उक्तेन न्यायेन औपचारिक-  
वृत्त्या सकृच्छब्दार्थः इति लोकप्रसिद्धः,-इत्याशयः । यदि नाम इति   
श्रीसदाशिवेशदशायाम् ॥ ६ ॥  
  
> देशक्रमस्य अपि एषा एव वार्ता,-इति सूत्रेण उच्यते  
  
> देशक्रमोऽपि भावेषु भाति मातुर्मितात्मनः ।  
> स्वात्मेव स्वात्मना पूर्णा भावा भान्त्यमितस्य तु ॥ ७ ॥  
  
> मितात्मन इति हेतुः, षष्ठ्यन्तं च इदम् । आवृत्त्या तु ल्यब्लोपे   
पञ्चमी वृत्तौ व्याख्याता, नतु पञ्चमी एव तत्प्रक्रमे   
षष्ठीनिर्वाहे प्रक्रमविरोधे तुशब्दस्य असङ्गतेः ।   
स्वात्मापेक्षषष्ठीयोजने क्लिष्टता । स्वात्मना पूर्णा यतः   
प्रकाशमात्रस्वभावा अपरिमितस्य प्रमातुर्भावा भान्ति, ततः   
स्वात्मतुल्या एव, अमिता एव, देशक्रमवि-हीना एव भान्ति आत्मनि; इति   
शुद्धस्वात्मापेक्षया न ईश्वरस्य देश-क्रमो, नापि ईश्वरापेक्षया   
भावानाम् । घटादेः पदार्थस्य स्वं रूपं देशः,   
शरीरप्राणशून्यादेरेवम्; ततः परस्परदेशपरिहा-रेण   
अवस्थानमिति स शरीरादिः प्रमाता घटादिं पदार्थवर्गं स्वतः   
परस्परतश्च भिन्नदेशं पश्यति । देशभेदमेव बहुधा दर्शयति   
पुरः इत्यादिना । संस्थानं वक्रादिरूपं तस्य प्रथते । तच्च   
किंरूपम् । आह, दिशा पूर्वापरादिरूपया, देशेन विततादिना यः   
क्रमविशेषः,  
  
(पगे २३)  
  
तस्य य आभासः-एतदेव रूपं चतुरश्रतादेः संस्थानस्य तथा च   
चतसृषु दिक्षु समेन देशवैतत्येन यदाभासनम्-इदमेव चातुर-  
श्रयम् । एवमन्यत् । स तर्हि दिग्देशक्रमः किन्निमित्तकः । आह   
चित्राभासकारित्वलक्षणया उक्तरूपया संविच्छक्त्या युगपत्   
समकालमुपपादितौ यावाभासस्य नीलादेः सद्भावासद्भावौ-  
नीलं भाति, न भाति चेति, ताभ्यामानीतो यो भेदोऽन्यत्वं;   
तन्निमिताकोऽसौ । अत एव मया स्तुतम्  
  
> आभासप्रतिभासतद्विरहयोश्चित्रात्मनोश्चञ्चला   
> स्वातन्त्र्यादवभास्वरस्ववपुषोस्त्यक्तक्रमं या स्थितिः ।  
> तत्संवेदनसागरस्य विलसच्चन्द्रार्धशोभाभृतो  
> रूपं भावविभातृतामयमहं नित्योदितं संस्तुवे ॥  
  
इति । न क्वापि अप्रकाश इति वृत्तिवाक्यस्य इयं योजना-  
            
सकृद्विभातोऽयमात्मा पूर्णस्यास्य   
न क्वाप्यप्रकाशनसम्भवः ।   
  
इति सारस्वतसङ्ग्रहसूत्रैकदेशार्थोऽध्यासदृष्ट्या शब्दे हेतुत्वेन   
उक्ते कथित एव भवतीति आगमोऽयं, न स्वमनीषिका,-इति च प्रथितं   
भवति,-इत्याशयेन अनुकरणात् पञ्चमी विधाय हेतुतया वृत्तावुक्तः   
इति । यथा न वेति विभाषायामर्थग्रहणमिति वाक्यैकदेशात् पञ्चमी-  
विग्रहेऽपि नञः पर्युदासवृत्तित्वं समर्थयिष्यते इतिवा आशयेन   
अप्रकाशस्य असम्भवात्,-इति योजना । घनता यद्यपि काठिन्यं   
मूर्तौ घनः इति वचनात्, तथापि तेन इह असम्भवता   
स्वसहचारिविजातीयाव्यवधानं लक्ष्यते ।  
  
> चिद्धनमात्मपूर्णं विश्वम्-----------------------------।  
  
इति हि सूत्रम् । कर्तृत्वात् इति भावतया अयभासने स्वातन्त्र्यादित्यर्थः ।  
  
(पगे २४)  
  
पोषयति सहते इदम्भाग इति पूर्वेण सम्बन्धः । क्रियाप्रसङ्गात्   
कालशक्तौ वक्तव्यायां तद्दृष्टान्तत्वेन देशक्रम इति  
  
> मूर्तिवैचित्र्यत-------------------------------। (२।१।५)  
  
इत्यत्र स पूर्वमुक्तः, चरमं तु कालक्रमो दृष्टान्तस्य पूर्वं   
वक्तव्यत्वात्; इह तु उपसंहारश्लोके प्रकृतः कालक्रमः प्रागुक्तः ॥ ८   
॥  
            
> ननु एवं भगवति न अस्त्येव क्रियेति आयातं क्रियास्वरूपव्याप-  
ककालक्रमयोगाभावादित्याशङ्कां शमयन्नुभयमपि इदं   
क्रमरूपं क्रियाशक्तेरेव विजृम्भितमिति च दर्शयन्नस्य   
कालप्रकरणस्य ईश्वरप्रत्यभिज्ञोपयोगमपि दर्शयति सूत्रेण  
  
> किन्तु निर्माणशक्तिः साप्येवंविदुष ईशितुः ।  
> तथा विज्ञातृविज्ञेयभेदो यदवभास्यते ॥ ९ ॥  
  
> न एतावत् देशकालक्रमतत्त्वम्, अपितु अन्यदपि अत्र वक्तव्यमस्ति ।   
तदुच्यते तथा इति देशकालक्रमवांस्तत एव भिन्नः प्रमातृप्रमेय-  
वर्गोऽवभास्यते । एतत् यदवभासनं, तत् भगवत एव निर्माणसा-  
मर्थ्यं क्रियाशक्तिरूपम् । तच्च एवमिति तं भेदं विदुषस्तज्ज्ञान-  
शक्तिमयस्य तत एव तथा इच्छाशक्तियुक्तस्येति अक्षरार्थः । एतदुक्तं   
भवति-इह इच्छैव भगवतः क्रिया, यदुपसंहरिष्यते  
  
> -------------------एवमिच्छैव हेतुता कर्तृता क्रिया । (२।४।२१)   
  
इति । चैत्रस्य अपि पचामीति यैव इच्छा, सैव अधिश्रयणादिस्पन्दसहस्रेऽपि   
अनपायिनी स्वात्मना अक्रमा अपि क्रमरूपभावाभासरूषिता भाति,   
तथैव परमेश्वरस्य अपि ज्ञातृज्ञेयक्रम उल्लसतु,-इति या स्वात्मनि   
इच्छा ईशे स्फुरामि प्रत्यवमृशामि घूर्णे इत्यादिपरमार्था, सा   
स्वयमक्रमा अपि प्रमातृप्रमेयभेदोपरागात्  
  
(पगे २५)  
  
सक्रमा भाति, मकुरमण्डलमिव अक्रममपि नित्यप्रवहद्विततसरित्-  
क्रमेण उदयमानव्ययमानतडित्सहस्ररूपेण च उपरक्तं सक्रमम्   
। ततः सर्वत्रैव इयं क्रिया स्वयमक्रमा एव उपरागात् क्रमं   
प्रतिपद्यते इति न अस्याः शुद्धमेव क्रमरूपं व्यापकं येन   
व्यापकानुपलब्ध्या भगवति सा निषिध्येत,-इति सूत्रार्थः । इदमेव   
संवेदनस्य संवेदनत्वम्-यदेवम्भूताभासनस्वातन्त्र्यमिति ।   
यथोक्तं  
  
> परिच्छिन्नप्रकाशत्वम्---------------------------------। (बो। पं। ८श्लो।)  
  
इत्यादि । अनेन आशयेन अवतारयति तदत्र इति अत्र उक्तं तदधिकमुच्यते इति   
किन्तु इति व्याख्यातम् । एवं विदुषः इति व्याचष्टे स्थितैव इत्यन्तेन ।   
ज्ञानशक्तिरूपा हि श्रीसदाशिवादिदशा । तत्र तु इति पूर्णतायाम्,   
अन्यथाहि नाममात्रेण पूर्णता सा भवेदिति भावः । निर्भरतया   
चमत्कृतिमतो या परमेश्वरता-एषा शक्तिः-इति वाक्यमध्ये   
वृत्तिखण्डयोजना । महच्छब्दं व्याचष्टे यत्र इति । अपिशब्दादन्ये   
कोटिशः सृष्टिसंहाराः । ननु संहारः सृष्टौ प्रविष्टः-इति का   
भाषा विरोधात् । न विरोधोऽयमित्याह संहारेऽपि हि इति । बीजात्मना   
इति संस्कारशेषतौचित्येन । ननु एवं कः संहारार्थः । आह केवलम्   
इति । आभासानां योजनायोजनयोरयं व्यवहारभेदः,-इति यावत् ।   
अस्याः इति महत्याः सृष्टिशक्तेर्यो ब्रह्मादिरूपतया विशेषो   
ज्ञातॄणां प्रजापत्यादिस्थावरान्तानां गुणमयानां   
प्रमेयानां च घटसुखादीनां गुणमयानां तथा तथा   
सृज्यमानानामेकघनसृष्टितायामपि इयं सृष्टिशक्तिः, इयं   
स्थितिशक्तिः, इयं संहारशक्तिः,-इति समुच्चीयमानः, स   
मायाशक्त्या कृतः । तत्र हि इति मायापदे ईश्वर  
  
(पगे २६)  
  
एव ब्रह्मादिरूपेण स्थितः । अनेन महासृष्टिकर्तृत्वेऽपि परमेश्वरस्य   
सृष्टिस्थितिसंहारकारित्वेन पूर्णमेव सर्वकर्तृत्वमुपपादितम् ।   
सर्वदा ब्रह्मरूपेण विष्णुरूपेण रुद्ररूपेण ईश्वररूपेण च   
नवतया अनुवर्तमानतया बीजावशेषितागमनेन च अवान्तरवैचित्र्य-  
मात्रात् सृष्टिस्थितिसंहारशब्दवाच्या, अपिशब्दाच्च शुद्धरूपेण   
महासृष्टिशब्दवाच्या सृष्टिर्नाम या उच्यते; सा उक्तस्य ज्ञातृज्ञेय-  
विभागस्य यदवभासनं, तदात्मिका एव । तदेव महासृष्ट्यन्तर्-  
भूतं सृष्ट्यादित्रयं सृष्टिरूपं व्याचष्टे तादृशां च इति   
विभागेन अवभासितानाम् । अनया भङ्ग्या सा मितसृष्टिर्व्याख्याता   
माभूत् पुनरुक्तता,-इत्याशयेन । एवं त्रैरूप्येण इति   
ब्रह्मादिरूप-त्वोचितेन सृष्ट्यादित्रयेण । ननु एवं देवतात्रितयस्य   
सदासन्निहितत्वे रुद्रभट्टारकोदितः संहार उभयविपक्ष इति न   
सृष्टिस्थिती दृश्येयाताम् । अत्र उच्यते तत्र च इति देवतात्रयमध्ये ।   
एतदुक्तं भवति-आभासपरमार्थवस्तुवादे यस्य प्रमातुर्येषु   
यथा मम एवममी भासन्ते इति व्यवहारः, तस्य ते तथा । क्वचित् तु   
आभासांशे भगवदिच्छात एषां मेलनमिति उक्तम् । ततश्च आद्यत्वे   
भगवद्रुद्रप्रमात्रपेक्षया परनिरोधसमवस्थितसुषुप्तिभूमिका-  
रूढयोगिप्रमात्रपेक्षया प्रलयाकलविज्ञानाकलप्रमात्रपेक्षया   
गाढसुषुप्तापन्नजीवदपेक्षया च बीजभाव एव भावानां भाति ।   
ते हि तत्र आभासे मिलिताः । ब्रह्मविष्णुभट्टारकापेक्षया   
जाग्रत्स्वप्न-पदचारिसंसारिप्रमात्रपेक्षया च नूतनता   
अनुवर्तमानता च भाति ते अत्र अन्योन्यं मिलिता यतः । ननु अनेन   
विभागावसायेन विभागस्य एव अवभासनात् प्रकाशाविभागो   
विच्छेदितः इति प्रकाशमानत्वं न स्यात् भावानामित्याशङ्क्य या   
वृत्तिः नच इत्यादिका, तां  
  
(पगे २७)  
  
विवृणोति महेश्वरस्य तु इति । विद्यादिशिवान्तकतत्त्वपञ्चकमयस्य   
ब्रह्मादिरूपतया विभागं कुर्वतस्तद्रूपस्य सतो भेदनिर्देशयोग्या   
अपि स्वात्मनि अहन्तया सामानाधिकरण्येन एकलोलीभावगमनपर्यन्-  
तेन अवच्छादितास्तथाविधसमापत्तिलक्षणतुर्यतदतीतपदभाजां च   
भासन्ते कर्तृताया उद्रेकात्  
  
> मुख्यत्वं कर्तृतायाः----------------------------। (३।२।१२)  
  
इत्यत्र वक्ष्यमाणात् । एतेन इति नच इत्यादिना वृत्तिग्रन्थेन विरोधः   
परिहृतः । कोऽसौ । यः पूर्वके वृत्तिग्रन्थे सौत्रस्य अपिशब्दस्य विवरणे   
अपिशब्देन आशङ्कितः सम्भाव्यमानत्वेन उक्तः । कस्य असौ विरोधः ।   
ज्ञात्रादिविभागस्य अवान्तरोक्तस्य प्रकाशघनत्वस्य   
पूर्वसूत्रार्थ-प्रस्तावादिहापि आपन्नस्य । ननु भगवन्तं   
शिवादिविद्यान्तमपेक्ष्य यत् भावाभासनं महासृष्टिशब्देन उक्तम्,   
तत् संहारोऽपि न कस्मात् । आह, भवतु असौ संहारः; यथाहि   
बीजतोपगमनं संहारः, तथा अहन्तान्तर्मग्नतापि । शिवत्वे तु   
भावानां नाम अपि नास्ति,-इति नतु सृष्टिर्न संहारः । तदर्थमेव   
उक्तं सदाशिव इति । उक्तिः इति वस्तु एकमेव सृष्टिसंहारवाचोयुक्त्योरत्र   
। ननु पूर्वावस्थायां सृष्टि-रूपता, उत्तरावस्थायां   
संहाररूपता; तत् कथं वस्तु अत्र न भिद्यते इति । अत्र आह नतु इति । नहि   
अत्र पौर्वापर्ये किञ्चित् परमार्थता । एवंरूपप्रथा च अनुग्रहः,   
स्थितिसृष्ट्यवान्तररूप एवच विलय इति कृत्यपञ्चकप्रपञ्चनशक्तिसारो   
भगवानिति तात्पर्यार्थः इति शिवम् ॥ ९ ॥  
  
इति श्रीमहामाहेश्वरश्रीमदाचार्याभिनवगुप्तपादविरचिता-  
यामीश्वरप्रत्यभिज्ञाविवृतिविमर्शिन्यां क्रियाधि-  
कारे क्रियाशक्तिविमर्शः प्रथमः ॥ १ ॥  
  
  