+++
title = "०२"

+++
  
अथ द्वितीयो विमर्शः ।  
  
> औषधमाधिव्याधिषु पाशत्रयशातनं त्रिशूलकरम् ।  
> वन्देऽहममृतमूर्तिं पूर्णत्रिकशक्तिपरमार्थम् ॥  
  
एवं प्रमेयतया तत्त्वराशौ निर्णीते तदनन्तरं प्रमातृतत्त्वं   
निर्णीतमपि इह स्वात्मनि ईश्वरताप्रत्यभिज्ञापनप्रकृतप्रमेयसारे   
शास्त्रे प्राधान्येन वितत्य निर्णयार्हम्,-इति तदर्थं विमर्शान्तरं  
  
> तत्रैतन्मातृता---------------------------।  
  
इत्यादिना  
  
> ---------------व्यानो विश्वात्मकः परः ॥  
  
इत्यन्तेन श्लोकविंशकेन आरभ्यते । तत्र श्लोकेन   
ब्रह्मादित्रयस्वरूपं; ततो द्वयेन हेयोपादेयप्रमातृरूपविभागः;   
ततस्तदुपयोगितया मलस्वरूपं, तत्कृतं च प्रमातृवैचित्र्यं   
सप्तभिः; इयता हेयरूपे प्रमातुरुक्ते तदुपादेयरूपाभिधानाय   
समावेशस्वरूपं द्वाभ्यां; ततः प्रसङ्गात् प्रमातुरवस्थानां   
सुषुप्तादीनां स्वरूपं पञ्चभिः; तासामेव हेयोपादेयताविभाग-  
स्त्रिभिः,-इति प्रकरणतात्पर्यम् । अथ प्रत्येकं सूत्रार्थो निरूप्यते  
  
> तत्रैतन्मातृतामात्रस्थितौ रुद्रोऽधिदैवतम् ।  
> भिन्नप्रमेयप्रसरे ब्रह्मविष्णू व्यवस्थितौ ॥ १ ॥

तत्र इति एवम्भूतेऽस्मिन्नागमसिद्धे संवेदनयुक्त्युपबृंहिते   
मातृमेयात्मनि तत्त्ववर्गे निर्णीयमाने प्रस्तुते यदेतत् कालादिकञ्चुक-  
परिवेष्टितं, तदेव यस्यां शुद्धमुपसंहृतप्रमेयतया प्रमेयान्-  
तर्मुखं भवति दशायां; तस्यामधिष्ठाता   
तदभिसम्पादनद्वा-रेण स्वोपासकवर्गस्य तद्दशादानेन   
तदवस्थाध्यानसमापन्नस्य स्वाभिमुख्यसम्पादनेन च भगवान्   
परमशिव एव ईश्वरतां भजमानः सन् रुद्रत्वेन अधिष्ठाता । तत   
एव असौ मायापदेऽपि प्राणापानात्मक-  
  
(पगे ३०६)  
  
धर्माधर्मसूर्येन्दुदिननिशामृतकसूतकादिविभागविरहिततद्विभा-  
गनिबन्धनभूतमध्यमज्योतीरूपप्रमातृभागाधिकस्वरूपसं-  
स्पर्शादुन्मीलिततृतीयनेत्रः, भिन्नस्य तु प्रमेयस्य प्रसरे   
सम्पादनेऽ-धिष्ठाता ब्रह्मा, प्रसृते तु   
तस्मिंस्तत्सन्तानप्रवहणलक्षणे प्रसरेऽधिष्ठाता विष्णुः । अत एव   
एतौ प्रमेयमेव इदमिति प्रकाशात्मना प्रधानीकुर्वाणौ, अहमिति   
प्रमातृतासारस्वरूपं न्यक्कर्वाणौ न तृतीयनयनयोगिनौ, देवतैव   
दैवतमधिष्ठातृरूपं दैवतमधिदैवतम्,-इति सूत्रार्थः ।   
तमवतारयति विश्वेश्वरस्य इत्यादिना । विश्वेश्वरस्य   
ब्रह्मादिरूपैरविशुद्धेन एव स्वरूपेण तानि कथमुन्मीलन्ति । आह   
बुद्धिगुणत्वेन, नतु शुद्धसंविन्मात्ररूपतया । अत एव आधारत्वेन   
स्थितं यदैश्वर्यं कर्तृतालक्षणं स्वातन्त्र्यं   
क्रियाशक्तिपर्यन्तं ज्ञानं, तत् तेषां रूपम् । तर्हि द्वित्वं कुत   
इत्याह सत्त्व इति य एव अङ्गिभूतो गुणः, तद्विषयमेव तदैश्वर्यं   
ज्ञानरूपमिति भेदः । शून्ये पुर्यष्टकात्मतात्यन्तसूक्ष्मदेह   
एववा इति वृत्तिं व्याचक्षाणो मात्रपदं सौत्रं व्याकरोति यद्यपि   
इत्यादिना । मूर्त्या आकारेण, कालविशेषेण च शरीरिवत् नियतेन   
पारिमित्यभाजा योऽवच्छेदस्तद्रहितः; सामान्यकालयोगस्तु तस्य अपि   
अस्त्येव यदिवा मूर्तिद्वारा यः कालभेदो नियतः कालः । पुर्यष्टकस्य   
देहता अस्त्येव महाभूतैः समन्वयादिति तदपि इह न वचनीयमिति   
मोहव्यपोहनाय शङ्कोद्भावनार्थं देहग्रहणम् ।   
उपादानार्हताभिधानाय अत्यन्तसूक्ष्मग्रहणं न स्थूलदेहस्य अपि   
उपचरितं पुंस्त्वमस्तीति आह । ननु शून्यं तमोगुणात्मकमिति   
प्रधानतत्त्वमेव तत्, तत् किमनेन भाषान्तरेण । अत्र आह सत्त्वादि इति   
प्रधानेऽन्तर्भवति, नतु तदेव तदिति यावत् । तथाप्रतीतेः इति   
अहमितिप्रमातृताध्यारोपेण । एतदेव परिघटयति  
  
(पगे ३०७)  
  
घटयति आशङ्कामपनयन् अद्यापिच इत्यादिना । एवम् इति युक्तमुक्तं   
यत् वस्तु तत् तस्मात् हेतोर्यद्यपि तुल्यत्वं सूक्ष्मासूक्ष्मशरीरयोः,   
तथापि न मातापितृजनस्य मुख्यपुंस्तत्त्वतेति सम्बन्धः । तदभेदे-  
नैव इति पुर्यष्टकाभेदेन । पूर्वपूर्वरूपावेशेन हि उत्तरोत्तरस्य   
तथाभाव इति उक्तम् । ननु रूपादिमयत्वं पुर्यष्टकेऽपि अस्त्येव,-  
इत्याशङ्क्य आह प्रमेयानवभासाच्च इति । नहि तत्रत्यं रूपादि   
प्रतिभासते । तत्सङ्कोचोपहितं हि संवेदनमेव तत्प्रमातृभावेन   
निर्भाति, न तद्गतप्रमेयभूतं रूपादि; शरीरे तु तदेव   
प्रमात्रीक्रिय-माणं गौरोऽहमितिप्रतीतेः । ननु   
पुर्यष्टकशून्ययोरपि सर्वज्ञान् प्रति अवभासमानतया   
प्रमेयत्वमस्ति एवेति पुनरपि कथं तयोः प्रमातृमात्रतेत्याशङ्क्य   
पक्षान्तरेण उपक्रमते अथवा इति तयोरस्तु प्रमेयता, ताभ्यां तु   
अन्यत् प्रमीयते घटादि बाह्यशरीरेण असम्पर्के   
भोगसम्पादकत्वायोगात् । अत एव इति यतोऽन्यत् न प्रमीयते ताभ्यां,   
ततः । परमेश्वरस्य इति स एवहि स्वातन्त्र्यात् तथा भातीति   
अभिहितमसकृत् । उभयरूपा इति सवेद्या, अन्या च । आणवसञ्ज्ञो   
योऽज्ञानात्मा मायाकृत एव मलविशेषः, यत् वक्ष्यते

-----------------------मायाशक्त्यैव तत्त्रयम् । (३।२।५)  
  
इति; तस्य अतिस्फुटतां संवेदनभागे कुर्वन् बुद्धौ तमोगुणमुद्रेच-  
यति भिन्नाभासयोगं संहरति भगवान् रुद्रः । अधिष्ठातृतामेव   
स्पष्टयति तस्य इत्यादिना । अत्र च इति सर्वसंहारात्मनि प्रमातृमात्रे ।   
स एव इति भगवान् रुद्रः । ननु समस्तवेद्यक्षयश्चेत् वृत्तः, तदेव   
परमपदमिति का खलु अन्या तुर्यदशा सुषुप्तातिरिक्ता स्यादिति । अत आह   
तत्र च इति क्षीणेऽपि  
  
(पगे ३०८)  
  
वेद्यान्तरे वेदकतत्त्वस्य सर्वोत्तीर्णसर्वमयसर्वेश्वरतादिधर्मभा-  
जनस्य अद्यापि वेद्य एव शून्यादौ समुपहितसंवित्सङ्कोचयोगात्   
परमार्थप्रकाशो नास्तीति तत्प्रकाशसारायास्तुर्यदशाया युक्तमेव   
वैलक्षण्यम् । ननु भावनाः पुर्यष्टकभावे शून्यस्य भावयितुर्-  
भावात् भवन्तु, शून्ये तु भावे कोऽसौ भेदभावनाप्रधानो   
भाव-यिता अन्यो भवेत्; संविद्रूपापेक्षया च न भाव्यस्य भेदोऽस्ति ।   
अत्र उच्यते शून्ये च इति समकालमेव यदा शिखरस्थसंवेदनदिशा   
उभयमपि वाग्रहणात् शरीरघटाद्यपिवा व्यतिरिक्तं भावयति, तदा   
तन्मध्यानुप्रविष्टभावनीयशून्यान्तरापेक्षया यत् शून्यान्तर-  
मिति उक्तं, तदेव प्रमातृतामेति; नच अनवस्था संवित्तत्त्वावेशेन एव

यद्यप्यर्थस्थितिः---------------------------। (अ। प्र। सि। २०)  
  
इति

अपि त्वात्मबलस्पर्शात्----------------------॥ (स्प। का। ८)  
  
इति च नीत्या प्रमातृतोद्गमात् । तदाह समर्थितम् इति । एवं सूत्रार्धं   
व्याख्याय शेषं व्याचष्टे जागर इत्यादिना अर्धम् । सूत्रे य   
एवमर्थः प्रसरशब्दः, स आभासपदेन वृत्तौ विवृतः इति सङ्गतिः ।   
सामस्त्येन देवताद्वयं व्याख्याय विभागेन स्फुटयति जागरं च   
इत्यादिना । हृदयाब्जगतत्वादेव कमलासनः पलायति इति व्याचष्टे   
न केवलं तत्रैव प्रथमक्षणे स भावावभासोऽस्ति,-इत्येतावत्, अपितु   
स्मृत्यवस्थामपि स्वप्नावस्थामपि प्रतिपद्यते,-इत्येवम्भूतमनुवर्-  
तनं कुर्वाणः पालक उच्यते भगवान् विष्णुर्मध्यमावैखर्यात्म-  
कानुवर्तनोल्लासपदे परमेश्वरात् प्रभृति पशुप्रमातृपर्यन्तप्रमा-  
तृवर्गे कण्ठभूमौ वर्तमानः । हृदये हि   
प्रथमपश्यन्तीप्रसरात्मनि प्रतिभारूपत्वेन  
  
(पगे ३०९)  
  
प्राथमकल्पिकी सृष्टिः

यथेच्छाभ्यर्थितो धाता जाग्रतोऽर्थान्------------। (स्प। का। ३३)  
  
इतिस्थित्या । रुद्रावस्था तु समस्तवादोपसंहाररूपानाहतपरवाक्तत्-  
त्वानुप्रवेशप्रारम्भभुवि तालुनि सर्वोपसंहारात्मकसुषुप्तल्लक्ष-  
णेऽपि कण्ठदेशेऽपि निरूपिते तदूर्ध्वपदगामित्वादेव लभ्यत इति   
तालुनि इति न उक्तं विवृतिकृता । तत एव ब्रह्महृदयोविष्णुकण्ठो   
रुद्रता-लुरीश्वरभ्रूउमध्यः   
सदाशिवोर्ध्वब्रह्मरन्ध्रोऽनाश्रितात्मक-शक्तिसोपानोपरिपदः   
कारणषट्कविग्रहः परमेश्वरः इति हृदयादिस्वरूपाभिधानेन   
सूचित आगमिकोऽर्थः  
  
> प्रविभज्यात्मनात्मानं सृष्ट्वा भावान् पृथग्विधान् ।  
> सर्वेश्वरः सर्वमयः स्वप्ने भोक्ता प्रवर्तते ॥  
  
इत्याशयेन आशङ्क्तते यद्यपि इति । यदा इति यतः, तदा इति ततः; यदिवा   
यदा संस्कारवतः स्वप्नः, तदा स्थितिरूपता; स्वातन्त्र्येन तु स्वप्ने   
जागररूपतैव सा  
  
तथा स्वप्नेऽप्यभीष्टार्थान् प्रणयस्यानतिक्रमात् । (स्प। का। ३४)  
  
इतिनीत्येति यदातदाभ्यामुक्तमभिनवं तावदर्थावभासनं   
स्थपतिकुम्भकारादिभिर्गृहकुम्भादीनामवभासने स्फुरति एव,   
तत्सामान्यात् पुनस्तस्यैव दर्शनमित्येवम्भूतविशेषानपेक्षा   
जागर्यां या सृष्टिरूपता । ननु एवं स्वप्नेऽपि अस्ति,-इति पक्षान्तरेण   
परिहरति यदिवा इति अभेदबुद्धेः सर्वे वयमेकं विद्मः इत्यस्याः,   
भेदबुद्धेर्वा पूर्वसृष्टिवैलक्षण्यप्रतीतेरास्पदं पूर्वं   
प्रमात्रन्तरैक्येन असाववभातः । तथारूपता इति सृष्टिरूपता   
जाग्रदवस्थाया इति पूर्वेण सम्बन्धः । बुद्धिगुण एव इति एवकारेण   
शुद्धैश्वर्यस्पर्शोऽपि तयोर्नास्ति, रुद्रभट्टारकस्य तु   
शुद्धमैश्वर्यं ज्ञानं च  
  
(पगे ३१०)  
  
स्पृशत एव बुद्धिगुणाभ्यामैश्वर्यज्ञानाभ्यां योगः इति दर्शयति   
। तदेतत् स्फुटेन आगमिकेन अभिज्ञानेन दर्शयति अत एव इति ।   
प्रपञ्चविगलने यदीशनमैश्वर्यं, ततः किल बुद्धिगुणस्य   
ऐश्वर्यस्य प्रत्यस्तमयः सत एव न्यक्करणं, नतु अत्यन्तमभावः

तस्मिन्------------------------------------------------------। (स्प। का। १५)  
  
इति,

तदा तस्मिन् महाव्योम्नि------------------------------। (स्प। का। २५)  
  
इति च । एषां मध्यमे महाव्योम्नि एकघनतासमापत्त्यभावेऽपि   
अनुप्रवेशमात्रमस्ति,-इति तृतीयेन नेत्रेण उदानमहातेजःप्रबोधात्   
भेददहनात्मना योगः ॥ १ ॥

अस्यैव मातृतामात्रस्य विभागं निरूपयन्   
कालादितत्त्वान्तरयोगोऽवश्योपगम्य इति सूत्रेण निरूपयति  
  
> एष प्रमाता मायान्धः संसारी कर्मबन्धनः ।  
> विद्याभिज्ञापितैश्वर्यश्चिद्घनो मुक्त उच्यते ॥ २ ॥

मायाविमोहितः, अत एव कर्माणि बन्धकत्वेन अभिमन्यमानः,   
एष इति कालकलादिवेष्टितः शून्यपुर्यष्टकसङ्कुचितसंवित्स्वभावः,   
संसरणशीलः, विद्यया तु स्वरूपप्रकाशनशक्त्या   
प्रत्यभिज्ञाप्रा-पितमैश्वर्यं विशुद्धं स्वातन्त्र्यं यस्य, अत एव   
चित् यस्य घना निबिडा अचिद्रूपानुप्रवेशशङ्काशून्या, स   
पुनर्जन्मबन्धविरहात् सत्यपि देहे मुक्तः, पतिते तु अस्मिन् शिव एव, को   
मुक्तः भूतपूर्वगत्या तु मुक्तशिवः इति व्यवहार आगमेषु,-इति   
सूत्रार्थः । तं सङ्क्षिप्य आह इदानीम् इति । तत इति अन्यथाहि   
संविद्रूपत्वे तस्य प्रत्युत शक्तिर्माया, नतु तदधीनोऽसौ येन तस्याः   
स इत्युच्येतेतिभावः । वक्ष्यते इति

देवादीनां च---------------------------। (३।२।१०)  
  
(पगे ३११)  
  
इति उपक्रम्य

तत्रापि कार्ममेवैकम्---------------------------। (३।२।१०)  
  
इतिसूत्रे । स एवच इति यस्यैव बन्धः, तस्यैव मुक्तत्वमुचितमिति यावत् ।   
आदिग्रहणात् ज्ञानचर्याभक्त्यादयः । यथा उक्तं श्रीसर्ववीरमते  
  
> कदाचिद्भक्तियोगेन कर्मणा दीक्षयापिवा ।  
> संसारिणोऽनुगृह्णाति---------------------------॥  
  
इति । श्रीमतङ्गेऽपि  
  
> ---------------------------मोक्षो वाथ चतुष्टयात् ।

इति । ननु आत्मतत्त्वं प्रत्युत हेयमागमेषु उक्तं  
> ते त्वात्मोपासकाः शैवे न गच्छन्ति परमं पदम् ॥

(ने। तं। ८।४)  
  
इति शक्तिशिवात्मताया उपादेयत्वेन उक्तत्वादिति शङ्कित्वा आह आत्मन   
इति षष्ठीसमासोऽयं वृत्तावित्यर्थः । ऐश्वर्यशब्द इति सौत्रः । ननु   
चिद्धनत्वं कथमनेन विवृतं भवतीत्याशङ्क्य आह चिन्मात्र   
इत्यादि । सदा इति बन्धापेक्षा च मुक्ततेति आकूतशेषः ॥ २ ॥

अस्यैव प्रमातुरागमिकं सञ्ज्ञाभेदं निर्वचनतो निरूपयति  
  
> स्वाङ्गरूपेषु भावेषु प्रमाता कथ्यते पतिः ।  
> मायातो भेदिषु क्लेशकर्मादिकलुषः पशुः ॥ ३ ॥

योऽसौ मुक्त उक्तः, स भावान् स्वाङ्गवत् प्रमिमीते इति तेषां   
स्वामी परमार्थरूपार्पणाच्च पालयिता ।   
तदयमीश्वररूपतासमा-विष्ट इति ईश्वरवदेव पतिरुक्तः शास्त्रे ।   
यदातु मायाशक्त्या कृतभे-दांस्तान् मिमीते, तत एव   
क्लेशैरविद्यादिभिः कर्मभिः शुभाशुभै-रादिपदात् वासनाभिः   
कर्मविपाकरूपैश्च भोगैरुक्तकञ्चुकप्र-पञ्चितैः   
कलुषोऽपहस्तितैकरसस्वातन्त्र्यः; तदा तैरेव पाशैः  
  
(पगे ३१२)  
  
पाशितत्वात् पशुरुक्तः । तदा इति शिवतायां, पाल्यमपेक्षणीयं यत्   
पतित्वे, तत् न अस्ति व्यतिरिक्तमित्यर्थः । ननु मायातो भेदिषु इति सौत्रं न   
स्पृष्टं वृत्तौ, अन्यदेवतु उक्तं पुंस्त्वावस्थायाम् इति । सौत्रमेव   
इत्थमुक्तमिति दर्शयति तदाच इत्यादिना पुंस्त्वावस्थयैव इत्यन्तेन ।   
अथ किमनया भणितिचित्रतयेति चेत्, आह प्राधानिक इति पुंस्त्वावस्थ-  
यैव इति काकाक्षिवत्, तेन तया एव उक्तया अन्यदुपगम्यं प्रधानादा-  
गतं तत्र च भवं विश्वमित्येवं तावत् पारमेश्वरे दर्शने परमे-  
श्वरशक्तेरेव तथाभावोपगमादुपगतम् । यानि अपि दर्शनान्तराणि   
कापिलवैष्णवादीनि, तैरनक्षरारूढमपि   
बलादभ्युपगन्तव्यमस्म-दुक्तं   
रागकलाविद्यानियतिकालाद्याधिक्यम् । ईश्वरादीश्वर इति यदुक्तं,   
तदेव स्पष्टयति अविद्या इत्यादिना । ननु अनीश्वरोऽस्तु ईश्वरविपरीतः,   
पुमांस्तु तथा कुतः । आह स एवच पुमान् इति । ननु च   
क्लेशकर्मविपाकाशयैर्युक्तोऽस्तु पुमान्, तत्र क्लेशमध्येऽविद्या   
मोहनीत्वेन वेदनविषेधरूपतया आत्मानं विश्वमात्मत्वेन   
अनीक्षयन्ती माया अस्मितया च अनात्मानमात्मतया ईक्षयन्ती कामं   
स्वीकृता, रागादित्रयेण च रागः, नियत्यादयस्तु कथं सङ्गृहीताः ।   
आह नियत्या इति नियतिर्यतः कर्मणो मूलभूमिः । कार्यकारणभावो   
हि ततः, तन्मूलं च कर्मवासनाविपाकत्रयम्, ततस्तयापि युक्तः ।   
रागेण च उपलक्षिते विद्याकले । यदेवहि रागास्पदं, तदेव   
कलाविद्ययोर्विषयो विपर्ययो वा, ततस्ताभ्यां युक्तः । कर्म च   
क्रियारूपं, क्रिया च क्रमलक्षणकालानुप्राणितेति कर्मणा   
अङ्गीकृतेन कालोऽपि अङ्गीकृत इति तेनापि युक्त इति तेषां   
रसनानारूढमपि अस्ति हृदये । तत् दर्शयति अवचनम् इति अस्माभिस्तु   
परमेश्वरदर्शनानुगृहीतैः  
  
(पगे ३१३)  
  
स्पष्टमेव सर्वं निरूपितम् । प्रमातुर्हि शुद्धाशुद्धस्वरूपं   
वितत्य वक्तव्यमध्यात्मविद्यासु अस्यैव अर्थस्य मुख्यत्वेन   
विस्तारणार्हत्वात् ॥ ३ ॥

पशुस्वरूपं वितत्य निरूपयितुं सूत्रान्तरमिति सङ्गतिं   
टीका-कारः स्वयमेव करोति पशोः इति । पारमेश्वर इति, अन्ये तु   
असम्यगेतद्-रूपविदः, तत एतेषां न सम्यक् मुक्तिरिति शिक्षित्वा तु   
स्वप्रक्रियायां तावदारोपणे परमार्थत इदमेव मुक्तिकारणम्,   
अङ्गीकृतं च एतत् सद्भिरिति आशयः । तत एव आगम;

ते त्वात्मोपासकाः शैवे न गच्छन्ति परमं पदम् । (ने। त। ८।४)  
  
इति सप्तमीतृतीयाभ्यां व्याख्यातः । विभक्तम् इति लक्षणतो   
विषयतश्च प्रकटयिष्यतेऽनेन प्रकारेण मलत्रयम् । तत्र प्रथमत   
आणवमाह सूत्रेण  
  
> स्वातन्त्र्यहानिर्बोधस्य स्वातन्त्र्यस्याप्यबोधता ।  
> द्विधाणवं मलमिदं स्वस्वरूपापहानितः ॥ ४ ॥

स्वतन्त्रो बोध इत्येतत् तत्त्वम् । तत्र भागान्तरहान्या स्वरूपाप-  
हारात् मलमणुतां सङ्कोचमादधानमाणवं द्विधा । ननु वृत्तौ   
मले व्याख्येये निर्मलस्वरूपाभिधानं किमेतत् । एतदित्याह शुद्ध-  
स्वभावस्य इति । मलं हि अन्येन विजातीयेन योगः कज्जलांशः स्वधा-  
याः, तदंशोऽपि कज्जलस्येति एकजातीयमेकघनं रूपं यत् निर्मलं   
विशुद्धं, तत् पूर्वं वाच्यमित्यर्थः । सामान्येन इति अनवभात-  
पूर्णत्वस्वतन्त्रत्वादिधर्मग्रामस्यापीत्यर्थः । द्वितीयग्रहणेन   
तच्छक्तिरूपता एव मायाप्रधानादेरित्याह पृथक् इति । यथाक्रमं   
मन्त्रेशरूपतया ये भविनो विज्ञानाकलास्ते एवमुदिताः, मन्त्रेशास्तु   
स्वतन्त्रा एव । दर्शनात् इति आगमादिप्रमाणकादितिभावः । ननु   
विज्ञानाकलादेरहन्तात्मकचमत्कारलक्षणकर्तृतारूपस्वातन्त्र्य-  
वियोगिनोऽपि  
  
(पगे ३१४)  
  
बोधमात्रं तावत् रूपमिति पशुलक्षणे यदज्ञत्वमुक्तं  
  
> पशुर्नित्यो ह्यमूर्तोऽज्ञः---------------------------।  
  
इति, तत् नास्ति,-इति कथमणुत्वमाणवमलप्रयुक्तं च तदवश्यम्भावि,   
-इत्याशङ्क्य आह स्वातन्त्र्य इत्यादि । ज्ञत्वं हि तत्र व्यतिरिक्तवेदकात्-  
मकं निषिद्धं यत् कलाविद्यारूपतत्त्वान्तरप्रसादात् सकलस्य   
उदितमुच्यते, तत् च विज्ञानाकलस्य नैव अस्ति । स्वात्मनि अपि वेदकत्वं   
पृथग्भूततया न उपपद्यते, अपृथग्भावेन भवदपि अहमितिचमत्का-  
रात्मनो विमर्शस्य तिरोधानादसतो न विशिष्यते । तदेतदाह स्वात्मनि   
इति । बोधकत्वं भिन्नं बोध्यमपेक्ष्य, न स्वात्मनि । भिन्नं च   
बोध्य-मस्य न उपपद्यते, न सम्भवति । तेन अज्ञता एव, नतु ज्ञत्वमिति   
सङ्गतिः । तदेव इति उक्तं वस्तु यदाणवत्वे प्रयोजकं सूत्रे च   
आणववाचोयुक्त्या अङ्गीकृतम्, तत् वृत्तौ मात्रपदेन स्फुटीकृतम् । ननु   
व्यतिरिक्ते वेद्ये वेदकता कामं मात्रपदेन निराकृता, अव्यतिरिक्ते तु सा   
केन निराकृता ईश्वरस्य इवेति शङ्कितमाह मात्रग्रहणेन इति ।   
चकारोऽत्र अपेक्ष्यः । मात्रग्रहणेन हि विश्वात्मतां तथैवच   
प्रथां निरस्यता भिन्नवेद्यवेदकत्वं निरसितुं शक्यम् । तस्य हि सा   
पूर्वभाविनी निर्विकल्पदशा यस्यामैश्वरो भावः इति उक्तं प्राक् ।   
अथ स्वातन्त्र्यस्याप्यबोधता इत्यंशं विवृणोति बोधनिराकृतस्य   
तु इति । स्थितैव इति अत्र अज्ञत्वं न यदि असाध्यमिति अणुलक्षणं स्फुट-  
मेव अस्ति । शून्यदिर्हि वेद्यत्वेन स्फुरति उपाधिभावात्, संविदंशोऽपि   
वेद्यच्छायाच्छुरित एव । द्विविधफलम् इति विज्ञानाकलादयो   
देवादयश्च फलमस्येति क्रमेण वक्ष्यते । मूलमलता  
  
(पगे ३१५)  
  
च अपि अज्ञप्तौ ग्राहकस्य प्रधान्यात् तद्भावस्य च एतदधीनत्वात्,   
सृष्टियोगे तु मायाख्यस्य मूलत्वमुक्तमिति अविरोधः । ननु बोधमा-  
त्रस्य स्वातन्त्र्यमात्रस्य च यत् निर्माणमुक्तं, तेन   
अनित्यत्वमापतितमिति पशुलक्षणे यत् नित्यत्वं मूर्धाभिषिक्तमुक्तं,   
तत् त्यक्तं स्यात् । नेति दर्शयति बोधमात्रं च इत्यादिना नित्य एवासौ   
इत्यन्तेन । स्वतन्त्रबो-धस्य इति स्वातन्त्र्यांशेन बोधरूपस्य, नतु   
संवेदनांशेन ज्ञेय-त्वस्य असंविद्रूपत्वेदन्तात्मनोऽनपहस्तनात्   
। न क्वचित् इति अनारोपित-स्वातन्त्र्येऽपि घटादौ चिद्रूपता सन्निहिता   
प्रकाशैकसारत्वात्, सा कथमारोपितस्वातन्त्र्येण भविष्यति । तदाह   
विशेषण इति । ननु एवं घटेऽपि यदि चिद्रूपतां कश्चित् पश्येत्, तर्हि   
किमभ्रान्त एव असौ । ओमित्याह जडस्य तु इति । युक्त एव इति उचित   
एवेत्यर्थः । शक्त्या शुद्धविद्यारूपया हि अयं सम्यगिति   
जडरूपतान्यक्क्रियया चिद्रूपताप्राधान्येन आवेशः आ समन्तात्   
स्वरूपप्रवेशः इत्यर्थः । यदाह  
  
> तृणात् पर्णात्---------------------------।  
  
इति । उद्गमनं हि अचिद्रूपताया न्यक्कारः ।  
  
> अष्टमूर्ते किमेकस्याम्--------------।  
  
इत्यत्र तु स एव तोषः । ननु अनात्मनि जड आत्मत्वेन अभिमननं   
विपर्या-याख्यातिरूपा इयमविद्या,-इति साङ्ख्ययोगादीनां   
मतमनित्याशुचि-दुःखानामात्मस्थित्यादिवचनात्, तत् कथमुक्तं   
युक्त एव असौ,-इत्या-शङ्क्य आह अत एव इति । यत एवमुक्तं, ततः   
साङ्ख्यीयमयुक्तमेव बोद्धव्यमित्यर्थः । प्रकृतिपुरुषाविवेके हि   
प्रकृतावेव पुरुषाभिमा-नः सम्मतः । ननु अभावमात्रं   
मोक्षावस्थायामपि तद्भावने संसरणप्रसङ्गात् । एतदेव न्यायेन  
  
(पगे ३१६)  
  
घटयति नहि इति । अनात्मनि यदि न सन्निहितः स्यादात्मा, तत् तत्र तदभि-  
मननं मिथ्याज्ञानं भवेत्; नतु गृहे   
सन्निहितमाकाशमध्यवस्यन् भ्रान्तो भवति । ननु साङ्ख्यैर्न   
इदमुक्तमित्याह अथ इति एतद्विषयस्य आत्मानात्मलक्षणस्य   
प्रकाशनं, तच्च न तैर्बन्धत्वेन उक्तम्; अपितु अनात्मैव आत्मतया   
भातीति । एतदपि दूषयति केयम् इति । प्रकाशप्रति-भासनं यदि तदा,   
तर्हि तथैव तद्वस्तु,-इति न अपरमस्य तत्त्वमिति का भ्रान्तता । अथ   
तथाप्रकाशनाभावेऽपि तथाध्यवसाय इति भ्रान्तता । एतदपि   
दूषयति आक्षिपन् नतु इति । प्राप्तः इति उचितः । पुरुषसम्बन्धी इति   
पुरुषविषयतया उचितः । तन्न इति सङ्क्षेपोक्तिं स्पष्टयति आत्मनि   
इत्यादिना अयुक्तः इत्यन्तेन । अकारप्रश्लेषमकृत्वैव एकवाक्यत्वेन   
नेयं न युक्त इति । तदिति च निपातोऽत्र पक्षे वक्तव्योपक्षेपद्योतकः ।   
अहमित्यवसायः साङ्ख्यदृशि प्रत्युत अनात्मनि एव बुद्ध्यहङ्कार-  
मये समुचितः, नतु आत्मनि चिन्मात्रस्वभावे । एवं तु एतत् इति   
परमेश्वरेण हि साङ्ख्यानां तावदेव उपदिष्टमपूर्णम्, इदं तु   
पूर्णं ज्ञानमितिभावः । स्वकः इति अकृत्रिमः, तत एव उचितः । तच्च इति   
वाक्यार्थरूपम् । तैः इति साङ्ख्यैः । यत् प्रमेयप्रसङ्गेन इदमाया-  
तं, तदेव उपसंहारेण निर्वाहयति अस्माकं तु इति । एवम् इति

अहम्प्रत्यवमर्शो यः---------------------------। (१।६।१)  
  
इत्यादिप्रदेशेषु । यतोऽहमितिविमर्शमयत्वमात्मन उपपादितम्, तदेव   
कर्तृत्वमुक्तं

विमर्श एव देवस्य---------------------------। (१।८।११)  
  
इत्यादिप्रदेशेषु; ततः कर्तृत्वं व्यतिरिक्ते कार्ये न उपपद्यते तादृशस्य  
  
(पगे ३१७)  
  
कार्यकारणभावस्य वितत्य दूषितत्वात् । एवञ्च कार्यरूपं जगत्   
पुरुषमयमेव । यत् श्रुतिः पुरुष एवेदं सर्वम् इति । जगति इति समग्र इति   
च वदन्नेकक एव देहादौ घटादिवैलक्षण्येन तथाभिमानो विप्लव   
एवेति दर्शयति । तत एव हि तत्र तत्र उक्तं  
  
> ---------------------------द्विगुणोऽयं विप्लवः ।  
  
इति । तत्र इति जगति । प्रत्युत इति निपातसमुदायः परस्य अत्र वैपरीत्येन   
अयुक्तोऽभिनिवेशोऽयमिति द्योतयति । मूलबन्ध इति सति तस्मिंस्तत एव   
अनात्मीकृतात् वर्गादेकदेशे शरीरादावनात्मनि एव अनपहस्तितज्ञेय-  
भावेऽहमित्यात्माभिमानरूपोऽस्तु पश्चात्त्यो बन्धो यदभिप्रायेण   
द्वुगुणविप्लवोत्थापकत्वं मायाशक्तेरिति ॥ ४ ॥

मलद्वयलक्षणाय यत् सूत्रं, तदवतारयति इदानीम् इत्यादिना  
  
> भिन्नवेद्यप्रथात्रैव मायाख्यं जन्मभोगदम् ।

कर्तर्यबोधे कार्मं तु मायाशक्त्यैव तत् त्रयम् ॥ ५   
॥  
  
> एतदाणव इत्यादिपदेन अत्रैव इति व्याचष्टे ।   
मन्त्रेश्वराणामपि आणवं मलं वक्ष्यते

बोधानामपि---------------------------। (३।२।९)  
  
इतिसूत्रे टीकायाम् । तेन तत्रैव सति मलान्तरयोगः । द्विप्रकारे सति   
आणवे मले वृत्ते स्वरूपसङ्कोचे भिन्नस्य यत् प्रथनं, तत्   
मायाख्यं मायया आख्या यस्य, तत् मायीयं मलं   
सञ्ज्ञामात्रेणेति, मायाकृतत्वं तु मलत्रयस्य अपि,-इति अत्रैव श्लोके   
तुर्यपादेन उक्तम् । तत्र अबोधरूपस्य   
कर्तुर्देहादेर्भिन्नवेद्यप्रथायां सत्यामहेतुषु अपि जडेषु कर्मसु   
निमित्तावग्रहात्मा विपर्ययः । जन्मनस्तु नियतावध्याक्षिप्तस्य आयुषो   
भोगस्य च सुखदुःखादेः कारणभूतं कार्मं मलम् । माया   
नाम शक्तिः परमेशस्य, सा अशुद्धविद्याशक्तिमणोर्व्यन्नक्ति ।   
  
(पगे ३१८)  
  
ततोऽणुरन्तर्बहिरिन्द्रियाणि अधिष्ठाय भिन्नं वेद्यं जानाति । तदा   
अयमणुर्मायाख्येन मलेन मलिन इति उच्यते अतोऽपि इति न केवलं पूर्वो   
विपर्ययो य आणवमलात्मा उक्तः, यावदयमपीत्यर्थः । तत्र इति   
पारमेश्वरागमेषु । कथं सूचितमित्याह त्रयमपि इति । अस्य इति   
आख्याग्रहणस्य । युक्तश्च अत्र विशेषतो मायया व्यपदेश इति दर्शयति   
द्वैत इत्यादि । तत्र इति मायाख्ये । तत एव उत्पत्तिक्रमेण मूलमूलत्व-  
मस्य एव संविदात्मकज्ञप्त्यपेक्षत्वादाणवमलस्य । अत एव  
  
> वेद्यीकरणमर्थानां मलो मायाख्य उच्यते ।  
> मूलमन्यस्त्वहम्भावो वेद्येष्वप्याणवो मलः ॥  
  
इत्यत्र गुरुभिर्मूलमिति काकाक्षिवदपेक्ष्यमिति व्याख्यातम् । एतदेव   
स्पष्टयति द्वैतदर्शने च इति । मुक्ताणूनाम् इति   
संसारितोत्तीर्णानां मन्त्रमहेशादीनामित्यर्थः । एवं सम्भवेत्   
इत्यन्तेन मुख्यतया मायाख्यमेव व्याख्यातम्,   
तद्रूपविस्पष्टीकरणप्रसङ्गात् तु मलद्वयमन्यत् निरूपितम्; अधुना   
तु कार्मं विवृणोति कर्मपराधी-नत्वम् इति । तच्च कर्ममलताया   
आस्पदं यतो विपर्याससामान्येन तस्य असत्यत्वम् ।   
विपर्याससामान्यं तदिति कुतः । आह स्वातन्त्र्य इति प्रमातुः   
स्वातन्त्र्यरूपा क्रियाशक्तिरेव कर्म, सैवतु यत एनं परतन्त्रीकरोति   
नियतिशक्त्या येन विचित्रफलभागी अयमनिच्छुरपि जायते; ततो   
विपर्यासतेत्यर्थः । प्राक् इति कार्यकारणभावविमर्शे । वक्ष्यते इति   
देवादिसूत्रे (३।२।१०) । विज्ञानेन बोधमात्ररूपत्वेन अकलाः   
कलोपलक्षिताशुद्धविद्यारागादियोगाभावात् भोगशून्या इत्यर्थः ।   
तुर्यं पादं व्याचष्टे तदेतत् इत्यादिना समासपदेन ॥ ५ ॥  
  
(पगे ३१९)  
  
अथ एषां मलानां विविक्तविषयप्रदर्शनेन रूपं स्फुटयितुं

स्वातन्त्र्यहानिर्बोधस्य---------------------------। (३।२।४)  
  
इत्यमुष्य अंशस्य विषयमाह  
  
> शुद्धबोधात्मकत्वेऽपि येषां नोत्तमकर्तृता ।  
> निर्मिताः स्वात्मनो भिन्ना भर्त्रा ते कर्तृतात्ययात् ॥ ६ ॥

ये संविन्मात्रपरमार्था अपि अहमितिस्वात्मविश्रान्तिलक्षणस्वा-  
तन्त्र्यपरमार्थानन्दचमत्कारतिरोधानयोगात् न उत्तमाः कर्तारः, ते   
भर्त्रा परमेश्वरेण अप्रतिहतपरिपुष्टस्वातन्त्र्येण तथा बुभूषुणा   
स्वात्मनः सकाशात् घटादिवदेव भिन्ना निर्मिता येन मन्त्रमहेश्व-  
रादीनां भेदेन भान्ति । परमेश्वरात् भेदे हेतुः कर्तृतात्ययात् इति   
परमेश्वरस्य च उत्तमस्वातन्त्र्यमयत्वादिति आकूतशेषः ।   
अशुद्ध्यं-शस्य कस्यचिदपगम एव तावदत्र   
शुद्धत्वमशुद्धिघनतानिवृत्त्यव-तरणरूपमिति व्याचष्टे बोध   
इत्यादिना । अनेन इति वेद्यानुपरक्तशब्-देन । कैवल्यं केवलता ।   
उपाध्ययोगः इति एष एव परमार्थापवर्गः साङ्ख्यादीनामिति   
कैवल्यपदेन पिशुनयति । सौत्रीं पञ्चमीं हेतौ व्याचष्टे तदेतत्   
इत्यादिना । ननु ईश्वरनिर्माणं किमिति तत्र अपेक्ष्यते । आह   
ईश्वरनिर्मितिम् इति । स्वातन्त्र्य इत्यादि बहुब्रीहिः । अत एव इति यतो   
दुर्घटमपि एतत् मुख्यस्वभाववियोजनाभासमुत्थापयति, ततः   
स्वातन्त्र्यमयत्वमेव; नतु कथञ्चिदपि अस्वतन्त्रता कुत्रचिदपि अप्रती-  
घातादिच्छायाः । ननु स्वात्मनैव भगवानस्वातन्त्र्येण अपि भाति,-  
इत्येवंविधं चेदस्य उत्तमं स्वातन्त्र्यं, तर्हि भगवत्स्वरूपात् ते   
भिन्ना इति कथम् । एतत् परिहरति तेनैवच इति भगवता भिन्नशब्दे   
समासवर्तिनि । एतदेव स्फुटयति नहि इति । स हि स्वतन्त्रत्वेन भाति,-  
  
(पगे ३२०)  
  
इत्यस्यां वाचोयुक्तौ यत् तथाभाने स्वतन्त्रं रूपं, तदङ्गीकृतमे-  
वेति अस्वतन्त्रं ततो भिन्नमेव आभातीति आयातम् । ननु एवमस्वतन्त्रो   
भगवान् स्वातन्त्र्यं जह्यादेव । नेत्याह सचापि इति । स्वातन्त्र्यहानि-  
रेवं स्यात्, यदि पर एनमेवं कुर्यात्; नच एवम् । तदाह स्वयम् इति ।   
ननु वस्तुतस्ते विज्ञानाकलादयः परमेश्वरादभिन्ना एव, ततः कस्य   
तत् स्वातन्त्र्यमुच्यताम्; किं भगवत एव, उत तेषामपि,-इत्याशङ्क्य   
आह साङ्ख्यपुरुषादयस्तु इति यो हि तथाबुभूषुर्न प्रतिहन्यते, स   
स्वतन्त्रः । एतच्च भगवत एव अस्ति तस्य एव सर्वपूर्णत्वेन

स्वामिनः---------------------------। (१।५।१०)  
  
इत्युक्तनयेन बुभूषालक्षणया इच्छया योगात् । तथा इति अत्र तु भागे   
ये वर्तन्ते, घटादिवत् ते । तदेतदाह भूतादि इति । आदिपदात्   
भुवनतत्त्व-भावादिग्रहणम् । ते इति साङ्ख्यपुरुषादयः । ननु न   
तावदेते परमे-श्वरप्रमातृतापेक्षया भेदेन भान्ति घटादिवदेव,   
नच अस्मान् प्रति ते प्रकाशन्ते; तत् किमपेक्षया ते   
भिद्यन्तामित्याशङ्क्य आह मन्त्रेश्वराद्यपेक्षया इति । ते हि तान्   
स्वतोऽन्योन्यतो ग्राहकवर्गात् च भेदेन पश्यन्ति । यद्यपि   
अस्मदादिप्रमातॄणामपि ते आगमप्रामाणि-कतया भेदेन स्फुरन्ति,   
तथापि साक्षात्कारमूलत्वे सति आगमावभा-तस्य बहिः   
सर्वसाधारणाभासनिष्ठता; अन्यथातु स्वतन्त्रविकल्पा-  
भासवदसाधारणता एव, न बाह्यत्वम्-इत्याशयेन   
मन्त्रेश्वराद्य-पेक्षया इति उक्तम् । तदेव आह तदागमसिद्ध इति   
एवं सति आगमसिद्धास्ते भवन्ति, न अन्यथेति यावत् ॥ ६ ॥

ननु उक्तात् हेतोरस्तु विज्ञानाकलानां परमेश्वरात् भेदः,   
अन्योन्यतस्तु कथं बोधात्मत्वेन स्वरूपभेदस्य अभावात्   
देशकालभेदस्य  
  
(पगे ३२१)  
  
च बोधस्वभावं प्रति अभेदकत्वात् । तत् कथं ते इति बहुत्वेन एषां   
निर्देश इति चोद्यं परिहर्तुं सूत्रं  
            
> बोधादिलक्षणैक्येऽपि तेषामन्योन्यभिन्नता ।  
> तथेश्वरेच्छाभेदेन ते च विज्ञानकेवलाः ॥ ७ ॥

बोधरूपता नित्यत्वं विभुत्वमित्यादि लक्षणं यद्यपि एषां   
न भिन्नं, तथापि ईश्वरेच्छा यतस्तथा भिद्यते-  
नित्यव्यापकबोधमा-त्ररूपो हि अहं भेदेन निर्भासे-इति; ततस्तेषां   
युक्त एव अन्योन्यं भेदो ग्राह्येभ्यो ग्राहकान्तरेभ्यश्च । ते च शास्त्रे   
विज्ञानमात्रं कर्तृताशून्यं मायीयभेदावभासशून्यं च   
एषां स्वभाव इत्येवं विज्ञानाकला इति उक्ताः । नच वाच्यं यदि   
ईश्वरेच्छा बोधमा-त्राणि अपि भेदवन्ति करोति, तर्हि बोधस्य एव   
प्रमातृत्वं भिन्ने घटादि-वर्गे सर्वदा निरूप्यताम्; किं   
शून्यादिदेहान्तान्तरालप्रमात्रन्तर-कल्पनेनेति यत   
उक्तमसकृदवभासमानमनपह्नवनीयमिति । अवभाति च कृशोऽहं   
क्षुधितोऽहं सुखितोऽहं सर्वोत्तीर्णोऽहमिति देहप्राणादेः   
प्रमातृभाव इति सूत्रार्थमवतारयति अचिन्त्य इत्यादिना । भेदश्चेत्,   
कथं बोधादिरूपता; सा चेत्, कथं भेदः इति भेदे परस्परं   
बोधादिलक्षणैक्ये च पर्यनुयोगो नैव कार्यः । आदिपदेन सौत्रेण   
नित्यत्वव्यापित्वादेः सङ्ग्रह इति व्याख्यास्यंस्तदुपयोगि निरूपयति   
बोधात्मनाम् इत्यादि । ननु इति तथानिर्माणे हि कथं नित्यतादि भवेत् ।   
अन्योन्यभेदाभासमात्रमेव निर्माणं, नतु अधिकं तदुपरि   
नीलाद्याभासान्तर इव येन नीलादेरिव अनित्यता भवेत् । प्रकृत   
उपयोजयति बोधस्य इति । चकारेण प्रमेयं समुच्चिन्वन्नयत्नसिद्धता-  
मस्य अर्थस्य आह । ऐश्वर्यं हि संविदः पूर्णं रूपमिति   
तदनाभासोऽशुद्धिरेव । तदाह नतु शुद्ध इति । साम्यं दर्शयति   
तैश्च इति चो हेतौ ।  
  
(पगे ३२२)  
  
निषिद्ध इति अहङ्कारवृत्तित्वेन तदभ्युपगमात् । अस्य इति पुरुषस्य ।   
उक्तम् इति तैः साङ्ख्यैरिति सम्बन्धः । ननु सूत्रवृत्तिगतं रूपं   
विद्येशा-नामपि अस्ति,-इति विशेषः कुतः । आह तेषाम् इति   
किञ्चित्स्वतन्त्राणाम् इति   
परापररूपस्वातन्त्र्यांशानुगृहीतापरस्वातन्त्र्ययुक्तानामिति यावत्   
। अनागतावेक्षणलक्षणेन पूर्वापरपर्यालोचनेन तन्त्रयुक्तितो   
विशेष-लाभः इति तात्पर्यम् । ननु तज्जातीयत्वे तुल्ये प्रायपदेन   
उपमानता कथमुच्येतेत्याशङ्क्य आह लोकप्रसिद्धेः इति   
मायीयलोकोत्तरं पारमेश्वरं शासनं यतो पूर्वं लोकस्य, तत्र हि   
सम्यगागमिते संवेदने परापरसिद्धिलाभः, असम्यगपि   
गाणपत्यवैचित्र्यं; नतु कथञ्चिदपि पाश्वात्मकता । ततस्तस्मिन्   
व्युत्पिपादयिषिते मायीयप्र-सिद्धेन व्युत्पादनीय इति प्रसिद्धत्वात्   
दृष्टान्तीकरणं तज्जातीयस्य अपि यथा अयं गौर्मदीयदान्तप्राय   
एवेति । शास्त्रमिह पारमेश्वरमेव । इदानीं तज्जातीयतां निवारयन्   
सादृश्यमेव स्फुटयति साङ्ख्यैश्च इति । अमी तु इति विज्ञानकेवलत्वं   
मायीयाध्वोत्तरणमात्रादेव परयोजनिकाशून्यात् दीक्षाविशेषात्   
गीताद्युक्तकार्मबन्धवन्ध्य-केवलपुरुषस्वरूपभावनाबलात्   
तदन्ताध्वधारणाध्यानसमाधि-बलात् च लभ्यते इति । तल्लाभश्च   
भोगविशेष एव । तत एव उक्तं  
  
> यो यत्राभिलषेद्भोगान् स तत्रैव नियोजितः ।  
> सिद्धिभाङ्मन्त्रसामर्थ्यात्------------------॥  
  
इत्यादि । ततः साङ्ख्यैः पुरुषैर्यत् सादृश्यं, तदात्यन्तिकं   
तज्जातीयतापर्यन्तं न भवति,-इति प्रायिकं सादृश्यं युक्तम् ॥ ७ ॥

एवं

स्वातन्त्र्यहानिर्बोधस्य-------------------------। (३।२।४)  
  
(पगे ३२३)  
  
इत्यमुं भागं विज्ञानाकलेषु उक्त्वा

---------------------------स्वातन्त्र्यस्याप्यबोधता । (३।२।४)  
  
इत्यस्य विषयमाह सूत्रेण  
  
> शून्याद्यबोधरूपास्तु कर्तारः प्रलयाकलाः ।  
> तेषां कार्मो मलोऽप्यस्ति मायीयस्तु विकल्पितः ॥ ८ ॥

एतदवतारयति सङ्गतिं कुर्वन् एवम् इत्यादिना । एक इति एकराशि-  
रणूनामिति यावत् । बोधात्मत्वात् इति बोधस्य्स् यतोऽयमहंविमर्श   
आत्मा सारभूतस्ततस्तत्र आरोपिते स्वभाविनोऽपि आरोपो जात एव ।   
एतदेवच युक्तमिति अभ्युच्चयहेतुमाह व्यतिरिक्त इति व्यतिरिक्तो बोधात्   
बाह्यो यावदहंविमर्शस्य विषयस्तावत् स स्वयमप्रकाशमानः   
कथमहमिति विमृश्यते । स्वप्रकाशविमर्शो हि अयम्, ततः   
स्वप्रकाशतया अपि आरोपितया भवितव्यमेव । एतत् परिहरति तथापि इति   
स्वप्रकाशता काममारोपिता वास्तवी एव, न असौ प्रतिप्रसूता इव   
तथापितु अपहस्तितस्वभावैव वर्तते सा परप्रकाशत्वस्य   
इदमितिवेद्यतारूपस्य तादवस्थ्यात् । तदाह बोधतातिरस्कारेण इति   
बोधता यतस्तिरस्कृता तत एवं वृत्तावुक्तं सौत्रमबोधपदं   
व्याख्यातुम्, अहन्ता तु शुद्धस्वातन्त्र्यरूपा आरोप्यमाणा स्फुटैव   
व्यतिरिक्तत्वस्य विच्छिन्नतालक्षणस्य भुङ्क्ते-करोतीत्येवंरूपस्य   
पारतन्त्र्यस्य च परानुग्रहादेवङ्करोमीत्येवंलक्षणस्य   
स्वातन्त्र्यविरुद्धस्य अनवभासात् । तत्त्वज्ञानावतरसम्पत्तये हि   
यत्नत एवम्भूतोऽवभास उत्थाप्यमानोऽपि न उत्तिष्ठति,   
ततोऽहमित्यंशे या स्वप्रकाशता; सा   
विरुद्धपरप्रकाश्यतात्मकवेद्यतापहस्तितस्वरूपेति अबोधता उक्ता ।   
या तु अविच्छिन्नता स्वतन्त्रता च तत्रैव अंशे, सा   
तद्विरुद्धविच्छन्नत्वपरतन्त्रतावभासनेन अन्यक्कृतेति  
  
(पगे ३२४)  
  
कर्तृता उक्ता शून्यादेः । प्रलयाकलार्थव्याख्यानबलादेव तेषाम्   
इत्यादिसूत्रार्थो व्याख्यानार्ह इत्याशयेन आह प्रलय इत्यादि ।   
सर्गोत्थापकः संस्कारः सर्गसंस्कारः । वक्ष्यमाणन्यायेन इति

सवेद्यमपवेद्यं च---------------------------। (३।२।१५)  
  
इत्यत्र । व्यवस्थितविकल्पश्च अयम् । तथाहि केचन शून्याद्यंशसङ्कु-  
चितसंविन्मया अपवेद्यसुषुप्तपदभाजः, अन्ये बुद्ध्यादिभागावरुद्-  
धचिन्मयाः सुखादिशेषसामान्यवेद्ययोगात्   
सवेद्यसुषुप्तपदजुषः; स्थूलकार्यकरणवियोगात्मकत्वं तु   
प्रलयाकललक्षणमेषामेकमेवेति ॥ ८ ॥  
  
एवं

------------------------स्वातन्त्र्यस्याप्यबोधता । (३।२।४)  
  
इत्येतदंशविषयाभिधानप्रसङ्गात् कार्ममलस्य अपि विषयो दर्शितः,   
मायामलस्य अपि पाक्षिकः; अधुना आणवकार्मद्वयाभावेऽपि   
मायाख्यमलस्य केवलोऽस्ति विषय इति निरूप्यते सूत्रेण  
  
> बोधानामपि कर्तृत्वजुषां कार्ममलक्षतौ ।  
> भिन्नवेद्यजुषां मायामलो विद्येश्वराश्च ते ॥ ९ ॥

ये चिन्मात्रमेव आत्मतया अहमितिचमत्कारवन्तं पश्यन्ति तत   
एव अप्रतिहतज्ञानक्रियास्तत एव आणवमलवियोगिनः   
कर्मसंस्कारविक-लाश्च संसारोत्तीर्णत्वात्, ते व्यतिरिक्तं वेद्यं   
कार्यं च पश्यन्तो द्वैतदर्शनाङ्गीकृतेश्वरतुल्या   
मायाख्यमलयुक्ता विद्यामन्त्रेश्व-रादय इति सूत्रार्थः ।   
तमवतारयति स्वातन्त्र्य इत्यादिना । कर्तृताया भेदो   
वैचित्र्यमुत्तमकर्तृत्वात् वैलक्षण्यम् । प्रकारान्तरम् इति   
प्रलयाकलगतत्वेन विकल्पनमुक्तः प्रकारः, ततो   
योऽन्यस्तमाहेत्यर्थः । प्रलयाकलात् सकलात् च नियत्यादि  
  
(पगे ३२५)  
  
इत्यनेन उक्त्वा कर्तृता इत्यादिना विज्ञानाकलात् भेद उक्तः ।   
बोधयोगेन विद्यास्पर्शः, कर्तृतया च ईश्वरतेति विद्येश्वरत्वेऽपि   
इत्यत्र वृत्तिवाक्ये दर्शितम् । तेन इति मायाख्यमलेन, यतो   
वेद्यादपृथग्भूतरूपता सदाशिवेश्वरोचिता तिरोहिता पृथग्भावेन   
एव अवभासिता, तत इत्यर्थः । पूर्णता अत्र परावतापि ? । पूर्ववत् इति   
वृत्तिं व्याचष्टे ईश्वराच्च इति चकारात् भगवतोऽपि । अत इति विवृणोति   
पूर्ण इत्यादिना प्रतीकेन । अपिशब्दस्य भिन्नक्रमतां   
दर्शयन्नसम्भाव्यमेषां तावदणुत्वम्, तत्तु न्यायबलायातं   
भवेदपि-इत्येतत् द्योतयति ॥ ९ ॥

अथ मलत्रयस्य यौगपद्येन विषयं वक्तुं सूत्रं  
  
> देवादीनां च सर्वेषां भविनां त्रिविधं मलम् ।  
> तत्रापि कार्ममेवैकं मुख्यं संसारकारणम् ॥   
१० ॥  
  
> सङ्क्षेपेण सूत्रार्थः स्पष्टः, विततस्तु टीकायामेव उक्तः ।   
संसारकारणम् इति सामग्रीरूपतया त्रीणि अपि मलानि   
संसारहेतवः, अन्वयव्यतिरेकवशेन तु मुख्यता कार्मस्येत्यर्थः ।   
विचित्रकार्यकरणा इति देहेन्द्रियरूपशक्तिवैचित्र्यादेव चतुर्दशविधो   
भूतसर्गः चतुर्दश इति स्पष्टयति । तत्र इति त्रिविधम् इति योजयति । एषाम्   
इति चतुर्दशानामपि मुख्यत्वं व्याचष्टे विद्येश्वर इत्यादिना ।   
कार्ममलस्य अभावे सति एव दत्तोऽसंसरणसोपानपदबन्धः, अत एव   
कार्ममलस्य निराकरणमेव साङ्ख्ययोगपुराणभारतश्रुत्यन्तादौ   
यत्नेन उपदिश्यते । व्यतिरेक इति कार्मो मलस्ताभ्यां   
व्यतिरिक्तस्तदनामिश्रो न दृष्टः, नापि स्वकार्यं तौ व्यभिचर्य   
अप्रयोजकीकृत्य करोति तत्कार्यस्य अपि दर्शनात् । अथवा इति स एव अर्थो  
  
(पगे ३२६)  
  
भङ्ग्यन्तरेण उक्तः । मुख्यतोक्तौ किं मूलम् । आह कार्म इति तेनैव   
एकेन संसाराख्येन प्रयोजकेन प्रयुक्ते ते मले न भवतः,   
संसारोत्तीर्णेन अपि विज्ञानाकलमन्त्रेश्वरादिलक्षणेन प्रयुक्तत्वं   
तयोरस्तीति दीक्षादिना इति पूर्वकृतकर्मवल्ल्याः   
शोषणमपराधिरोहणविरोधिकर्मप्रशमनमपरं भवति  
  
> नहि दीक्षासमं किञ्चित्---------------------------।  
  
इति श्रीललितायाम् । श्रीमद्गुरुभिरपि उक्तं  
  
> कृतमपि फलाय न स्याद्दीक्षोपर्यूषरोप्तबीजमिव ।  
> बलवद्विशेषशास्त्रव्यतिकरजातं विहायैकम् ॥  
  
इति तथा  
  
> अव्याहतस्य भगवन्---------------------------।  
  
इत्यादि । वशीकरणादि वा यथा मन्त्राः कुर्वते । नच तत्र रागद्वेषवि-  
दानरूपाद्यपसारणं ? तेन विना अपि रोगविरुद्धस्य इव भेषजत्वात्   
तथा रागाज्ञानाद्यवाच्छन्दता ? अपि मन्त्रेण   
बन्धशक्तिरपसार्यते, ततो  
> दोषाः स्वबीजसन्ताना दीक्षितेऽप्यनिवारिताः ।  
  
इति अबाधकम् । एवं त्रिभिस्त्रिभिरेकद्विकभेदैरेकेन च त्रिकभेदेन सप्त   
प्रमातृविकल्पाः, तेषामपि विकल्पसमुच्चयाङ्गाङ्गितादिना असङ्ख्यो   
भेद इति सूत्रितम् ॥ १० ॥

मलत्रययौगपद्यलक्षितभवितात्मकसकलावस्थाया एव   
उद्भवतिरोभावभेदेन द्वैधं प्रकटयितुमुद्भूततां तावदाह   
सूत्रेण  
  
> कलोद्बलितमेतच्च चित्तत्त्वं कर्तृतामयम् ।  
> अचिद्रूपस्य शून्यादेर्मितं गुणतया स्थितम् ॥ ११ ॥

देवादीनां यत् कर्तृतांशप्रधान्येन मलापहस्तितबोधरूप-  
तया स्वातन्त्र्यात्मकं चितस्तत्त्वं कलाशक्त्या भगवत उद्बलितं   
मलेन  
  
(पगे ३२७)  
  
न्यक्कृतमपि समुद्गतबलं कृतं शून्यादेर्देहान्तस्य सम्बन्धि,   
तदप्रधानत्वेन स्थितं यस्मात्   
मितमिदन्तापतितदेहादिप्रमेयनिमग्न-त्वेन प्रमेयं च सङ्कुचितं च   
। यो गौरो, यः सुखी, यः पिपासितो, यः सर्वाकारशून्यः; सोऽहमिति हि   
इदन्ता एव इयमहन्ताविशेषणीभावेन भविनां स्फुरति, इयं सा   
जाग्रदादित्रयमयी संसारदशा,-इति सूत्रार्थः । अस्य अवतारणमाह   
संसारिण एव इति सकलस्य ।   
आत्मानात्मनोरहमिदम्भागयोरुपक्रमते इति   
अनात्मप्राधान्यं तावदादेति यावत् । प्रसङ्ख्यानवतः इति   
समाहितमनसः । जडस्य इति लौकिकस्य । यदिवा इति वैशेषिकात्मकल्पम् ।   
ते हि गुणभूतान् धर्मरूपान् रागादीन् समवेतान्   
नित्यव्यापकस्वभावस्य आत्मन इच्छन्ति । निर्मेयस्य अपि भिन्नत्वं   
प्रकरणादशब्दस्पृष्टमपि मन्तव्यम् । शिष्टमत्र स्पष्टम् ॥ ११ ॥

एवमुद्भवमुक्त्वा न्यग्भूततामाह सूत्रेण  
  
> मुख्यत्वं कर्तृतायाश्च बोधस्य च चिदात्मनः ।  
> शून्यादौ तद्गुणे ज्ञानं तत्समावेशलक्षणम् ॥   
१२ ॥

यदा पुनः कर्तृताया मुख्यत्वं, तन्नान्तरीयक एवच   
शून्यादेर्मेयतांशस्य गुणीभावस्तत्र च अचिद्रूपे गुणीभूते

--------------------------स्वातन्त्र्यस्याप्यबोधता । (३।२।४)  
  
इति यो मलव्यापारोऽभूत् तस्य अपहस्तनात् बोधस्य अपि   
चिदात्मनश्चिद्रू-पतायां प्रधानस्वभावस्य मुख्यत्वम्, तदा   
एतदज्ञानरूपमल-प्रतिद्वन्द्वितया समावेशलक्षणं सत्यस्वरूपे   
सम्यगासमन्तात् प्रवेशलक्षणं ज्ञानं यल्लाभेन ज्ञानी,   
यदभ्यासेन च   
देहप्राणादावनन्तसंविद्धर्मात्मकविभवसमासादनात् योगी   
भवति । एतदुक्तं भवति-यदा अहम्भावः स्वातन्त्र्यदिशैव   
व्यापित्वनित्यत्वादिपरामर्शबलात्  
  
(पगे ३२८)  
  
शून्यादेः प्रमेयीकृतादुन्मज्ज्य इव आस्ते, तदा तुर्यातीतता; तदापिच   
शून्यादिसंस्कारोऽपि अस्ति,-इति अव्यतिरेकतुर्यातीतसमता एव । यदातु   
परामृष्टनित्यत्वव्यापित्वादिधर्मकैश्वर्यघनात्मना अहम्भाव-  
सिद्धरसेन शून्यादिदेहधात्वन्तं विध्यते येन प्रमेयत्वात् तत्   
च्यवत इव, तदा तुर्यदशा; यदापि विद्धोऽसौ प्राणदेहादिधातुः   
संविद्र-सेन अभिनिविष्टोऽत्यन्तं कनकधातुरिव जीर्णः क्रियते येन स   
द्रुतरस इव आभाति केवलं तत्संस्कारः, तदापि तुर्यातीतदशा सा   
भवति । सा इयं द्वयी अपि दशा समावेशो यल्लाभाय अन्यदुपदिश्यते ।   
यत् गीतं

मय्यावेश्य मनो ये---------------------------। (१२।२)  
  
इति उपक्रम्य

अथावेशयितुं चित्तम्--------------------------। (१२।९)  
  
इति । तस्यैवच पल्लवभूताः परमेश्वरस्तुतिप्रणामध्यानपूजादयः   
। तेषां हि प्रह्वीभावः स्वात्मगुणीकरणं   
परमेश्वररूपप्रधानतापादनं तत्त्वम्  
  
> अभ्यासेऽप्यसमर्थः सन् मत्कर्मपरमो भव ।

(गी। १२।१०)  
  
इत्यादि, देहपाते तु एकघना एव शिवतेति तदा समावेशादिव्यवहारो न   
कश्चिदिति सूत्रस्य पिण्डार्थः । तमवतारयति तस्यैव इति । सूत्रवृत्त्योः   
साम्यं करोति पूर्वसूत्र इत्यादिना । पूर्वसूत्रे तावत् कर्तृत्वमुक्तं   
तदेव देहानुसृतं केवलं, तस्य पूर्वं गुणता उक्ता; अत्र तु   
प्रतिपक्षभूता प्रधानता तत्र अस्तीति षष्ठ्या सूत्रे यदुक्तम्, तत्   
वृत्तौ प्रथमानिर्देशेन निर्दिष्टस्य अपि शून्यादेः   
पश्चाद्गुणताप्रदर्शनेन विवृतं; नतु साक्षात् । नहि कर्तृत्वस्य   
प्राधान्यमिति वृत्तिरस्ति । ननु शून्यादेः पश्चाद्गुणीकरणं चेत्  
  
(पगे ३२९)  
  
> प्राक् क्षालनाद्धि पङ्कस्य---------------------------।  
  
इतिनीत्या किं पूर्वं प्रथमानिर्देशेन प्राधान्यं ख्याप्यते । आह   
विचार्यमाणता इति तत् तावदिह प्रकृतं विचारणीयमिति प्रधानं   
मुख्यता । गुणता इति तत्पृष्ठे विचारस्य शरीरमित्यर्थः । ननु स्पष्ट-  
मेव कर्तृत्वस्य प्राधान्यं वृत्तौ किं न दर्शितम्, किमनया भङ्ग्या   
। आह कर्तृत्व इति कर्तृताया मुख्यत्वे शून्यादेरवश्यं गुणता, तस्य   
तु मुख्यत्वे तस्या इति अनया वृत्त्या प्रतिपादिते तुलानत्युन्नतिन्यायो   
लभ्य-ते । एषा हि वृत्तिरवश्यं सूत्रार्थमनुसरन्ती कर्तव्येति   
योजनायामेवम्भूतो न्यायः प्रतीयते । किमनेन प्रतीतेनेति चेत्, उच्यते   
इतरथा इति । यदि एष न्याओ न प्रतीयेत, तदा पूर्वसूत्रे

कलोद्बलितम्---------------------------। (३।२।११)  
  
इत्यत्र शून्यादेर्गुणत्वे प्रतिसम्बन्धित्वनिर्देशेन प्रधानत्वं   
यदर्थापन्नं, तत् वृत्तौ न प्रकटीकृतं भवेत्; अनेन तु न्यायेन   
दर्शितेन प्रकटीकृतमेव भवति । पूर्वसूत्रे वृत्तौ कर्तृत्वस्य   
उपसर्जनत्वं तावत् कण्ठेन उक्तम्, तन्नान्तरीयकत्वेन च शून्यादेः   
प्राधान्यावगमः इतिन्यायात् प्रधानत्वं यत् शून्यादेर्वक्तव्यं   
पूर्वसूत्रे, तदर्थापन्नम् । गुणत्वं तु यत् वक्तव्यं, तदिह सूत्रे   
स्वकण्ठेन उक्तमिति तुशब्दो विशेषद्योतकः इह तु इति । तत् गुणत्वं   
सूत्रोक्तं सत् प्रथमानिर्देशेन वृत्तौ विवृतम् । अथ किमर्थं   
प्रथमया विवृतम् । आह प्रधानतया इति स्वतन्त्रबोधरूपता तावत्   
सदैव प्रधानभूता स्थिता, सातु शून्यादेः प्रधानतावभासेन   
पूर्वसूत्रेऽर्थापन्नेन न्यक्कृता; ततः स चेदप्रधानत्वमनुभवति   
सा हि उन्मज्जतीति प्रथमानिर्देशमाह । स एव शून्यादिरात्मनः   
प्राधान्या प्राधान्ये स्वीकुर्वाण एवं करोतीति हि तस्य प्राधान्यं   
संसारभूमौ  
  
(पगे ३३०)  
  
पशुत्वे पतित्वे च दर्शितं भवतीति प्रागुक्तनयमेव स्मारयति यदाहि   
इति । स्वतन्त्र इति । स्वतन्त्रबोधो ना बोद्धृरूपोऽहमिति यो गीयते, स कः इति   
चिन्तायां यदा देहादिना तद्रूपं पूर्यते यो गौरः, सोऽहं; यः   
क्षुधितः, सोऽहमित्यादि; तदा देहादिरेव प्रधानीभवति संवित्स्व-  
रूपं न्यक्कृतं जातमिति वेद्यमेव प्रधानीभवति, न वेदकरूपम्;   
यदा तु देहादेः किं तत्त्वमितिचिन्तोपक्रमं प्रकाशघनमेव संविद्-  
रूपमिति, तदा बोधस्वरूपीकृतं तद्रसानुविद्धमेव   
शून्यादिदेहान्-तमवभातीति अभ्यासात् तस्य संविद्धर्माः   
शक्तिविशेषाः सम्यगावि-शन्तो विभूतीरुत्थापयन्ति, अनभ्यासेऽपि तु   
तत्क्षणावेश एव आनन्दोद्-  
भवकम्पनिद्राव्याप्तिरूपधूर्ण्याविर्भावनक्रमेण   
जीवन्मुक्ततालाभः । यथोक्तं  
  
> प्राप्तेऽपि सिद्ध्यन्ति नास्त्यत्र विवादः ।  
  
इत्यादि  
  
> सैषा परमार्थवेधे दीक्षा---------------------------।  
  
इति उक्तम्

इयं निर्वाणदीक्षा च---------------------------। (स्प। का। ३२)  
  
इति गुरुभिः, भगवता अपि  
  
> य एवं वेत्ति तत्त्वेन तस्य निर्वाणगामिनी ।

दीक्षा भवत्यसन्दिग्धा तिलाज्याहुतिवर्जिता ॥ (पा। त्री। २५)  
  
इति । अलं तावदनेन । तदाह शून्यादौ बोधोऽध्यारोप्यते इति नच   
कुसूल इव ब्रीहीणामयमध्यारोप इति दर्शयति । तेन कर्तृत्वेन   
तावदयत्नवशादेकीभूतं शून्यादि यत् स्थितं, तत् तेनैव   
कर्तृताद्वारेण   
देशकालधर्माकारानवच्छिन्नबोधस्वभावत्वमभीति   
तल्लक्षणीयाभिमुख्येन निवेश्यते अभिनिवेश्यते ।   
अभिनिवेशपूर्वकं प्राप्यते इति द्विकर्मकं वा   
तथाभिनिवेश्यमानं विश्वात्मकत्वं  
  
(पगे ३३१)  
  
यतो बोधस्य, ततस्तदपि स्वीकरोति । तदाणोः इति आत्मसंस्कारनिवृत्तेरा-  
वेश्यावेशकभावो युक्त इति यावत् । विशेषदर्शनेषु इति शाक्ताद्वैत-  
प्रधानेषु, विशेषः शक्तिलक्षण आत्मनो दर्श्यते साक्षात्कारं   
नीयते येषु । ज्ञानोल्लास इति   
अज्ञानविगमादद्वयबोधप्रसरणादुल्लास इति ज्ञानम् इति वृवृतम् ।   
तुर्य इति एतद्दशासमापत्तिपर्यन्तरूपा अपि तुर्या-तीतता तत्रैव उक्ता,   
व्यतिरेकेण तु शून्यादेरवस्थापने बोधस्य तुर्याती-तता तत्रैव उक्ता   
शुद्धात्मता निष्कलता शुद्धचैतन्यमिति सामान्य-दर्शनेषु   
सर्वोत्तीर्णैकतद्रूपवेदकेषु दर्शितेति सूचयति । ननु सूत्रे पूर्वत्र इह   
च कर्तृताया एव गुणप्रधानभावौ वक्तुमारब्धौ, तद-शङ्कितो   
बोधस्य च इति सूत्रांशः कथम् कर्तृमयतामापन्नस्य इति च   
वृत्तावुचितायां बोधमयताम् इति किमेतत्,-इत्याशङ्क्य उक्तमेव   
प्रमेयमेतत्समाधाने सङ्क्षेपेण पुनः परामृश्य हेतूकरोति ।   
यदुक्तमधुना एव, अत एव हेतोः सूत्रे इदमुक्तं; तदेवच इत्थं   
विवृतमिति सम्बन्धः ॥ १२ ॥

ननु एवं पत्युस्तुर्यदशा तदतीता वा अस्तु; पशोस्तु   
सुषुप्तस्वप्न-जाग्रद्दशा आगमेषु या बोधावरोहणक्रमतारतम्येन   
दर्शिताः, तासां रूपं वाच्यमिति हृदि गृहीत्वा   
तुर्यावरोहानन्तरभाविना सुषुप्तस्य श्लोकत्रयेण तत्त्वं   
निरूपयन्नेकेन प्रथमसुषुप्तस्य तावत् पीठबन्धं करोति  
  
> शून्ये बुद्ध्याद्यभावात्मन्यहन्ताकर्तृतापदे ।  
> अस्फुटारूपसंस्कारमात्रिणि ज्ञेयशून्यता ॥ १३ ॥

पीठबन्धमेव टीकाकारो दर्शयिष्यति सौषुप्तमुभयरूपम्   
इत्यादिना । तृतीयश्लोके यदुभयात्म वक्ष्यते, तस्य   
अपवेद्यभेदपीठिका इयमिति । इह संवित्तत्त्वं   
स्वस्वरूपमावृण्वानं ज्ञेयात्मना  
  
(पगे ३३२)  
            
बुद्ध्यादिना देहान्तेन घटादिना च आभाति । एकमेवच इदं   
स्वातन्त्र्यविजृम्भितम्, नतु अत्र क्रमो वा भेदो वा वस्तुतः, भाति तु   
स्वातन्त्र्यादुभयमपि । एवंस्थिते चित्तत्त्वस्य यः   
स्वरूपावरणांशः, स एव   
उत्तरभागान्तरानुदयप्रध्वंसानादरयोगेन   
प्रलयसमाधाननिद्रामूर्च्छादिषु इव तदसङ्कीर्णाभासः   
परिस्फुरन् विश्राम्यति । तत्रैवच अहन्तारूपं कर्तृतायां पदं   
परामर्शस्य स्फुटत्वा भावादीषद्रूपणासारेण संस्कारात्मना   
लोकप्रसिद्धरूपाभावादरूपेण वावेद्येन निषेध्यात्मना युक्तं   
यदा भवति, तदा सा दशा नेत्येवपरामर्शशेषा   
अकिञ्चनोऽहमितिप्रतिपत्तिवदाक्षिप्तसामान्या   
संस्काराशेषीभूतज्ञेयरूपा शून्य इति उच्यते । तत एव आगमः  
  
> अशून्यः शून्य इत्युक्तः शून्यश्चाभाव उच्यते ।  
अभावः स तु विज्ञेयो यत्र भावाः क्षयं गताः ॥

(स्व। ४।२९२)  
  
इति । इयमेव संस्कारशेषता भावान्तरे भावान्तराणां सर्वत्र   
अभाव उच्यते, नतु सर्वात्मना सतां विनाश इति उक्तमसकृत् ।   
सूत्रार्थमवतारयति प्राक्तनेन सङ्गतिं कुर्वन् एवम् इत्यादिना ।   
प्रस्तौति इति तृतीये तु निर्वाहयिष्यतीतिभावः । कार्याणां भूततन्मा-  
त्राणां करणानां च त्रयोदशानामभावेन सर्वाभाव उक्तः ।   
बुद्ध्याद्यभावात्मनि इति ज्ञेयशून्यता इति च यदुक्तं, तत्   
निर्वाहयति पराशङ्कामनुवदन् यद्यपि इत्यादिना । ननु तत् सदपि   
परमशिवादिसंवित्तत्त्व इव वेद्यतामापद्यते इत्याशङ्कायामपि   
आशङ्कान्तरं ननु इत्यादिना तदात्मतया इत्यन्तेन निराकृतम् । तत्र   
च हेतुः संस्काररूपतया इति । अभेदेन इति सतोऽपि भेदस्य   
अनवभासन इतियावत् । एतदेवहि संस्कारत्वं, तत् स्फुटीकृतं   
पूर्वानुभूतबलादित्येवमाशङ्कामनूद्य परिहरति तथापि इति ।   
बोध एव सङ्कुचितः  
  
(पगे ३३३)  
  
शून्यमिति बोधरूपत्वात् का वेद्यता । ननु बोधस्य एव   
आभासच्छायान्तरयोगे वेद्यता, नतु अपरं वेद्यं किञ्चिदस्ति  
  
> ---------------------------देहाभासान्तरं नच ।  
  
इति । एतत् परिहरति शङ्कित्वा शून्यरूप इत्यादिना । लोकप्रसिद्ध्या यत्   
वेद्यं, तेनापि अधिकेन भवितव्यम्; तत् तत्र नास्ति तस्य प्रत्युत निषेधः   
प्रतीयते इतिभावः । तावतैव इति वृत्तिगतमेवकारं व्याख्यातुं   
साम्यं दर्शयति साङ्ख्यपुरुषाणां च इति । विशेषं तु आह   
केवलम् इति । निरावरणात् इति विमर्शरूपता अनेन अङ्गीकृता   
स्वाभाविकी, नच सा विज्ञानकेवलावस्थायामस्ति । मायीयायाः इति   
कलाविद्याकृतायाः । आश्रयाभावात् इति । संस्काररूपता हि   
वेद्यभागभूमावेव, नतु संविदि तत्र सर्वात्मना   
तादात्म्यगमनात् वेद्यराशेः, अत एव संस्काराभावात्   
पुनरदःसृष्टिरेषां नास्तीति लौकिकीषु जाग्रदाद्यवस्थासु सा दशा   
बीजभूता न भवतीति बीजत्वेन उपलक्षितं यत् सौषुप्तरूपं   
सवेद्यं, तदरूपत्वमत्र न भवति, अन्यत्र तु भवत्येवेति आकूतम् ।   
एतदेव आगमान्तरेण संवादयति अत एव इति । यतो बोधमात्रमेव   
सङ्कुचितं शून्यमुक्तम्, शून्यरूपता तु न स्फुटवेद्यरूपा; ततो  
  
> ज्ञानज्ञेयस्वरूपिण्या शक्त्या परमया युतः ।

पदद्वये विभुर्भाति---------------------------------------॥ (स्प। २।२)  
  
इति जाग्रत्स्वप्नपदयोर्वेद्यसद्भावः स्फुट उक्तः । सुषुप्ततुर्ययोः   
पुनस्तदभावात् चिन्मयत्वम् । तदयोगादयमिह विभागः शिवतत्त्वे   
ईश्वरान्ते शुद्धसंविल्लक्षणे यदहमिदमिति स्फुरितं, तत्र इदन्ता एव   
उल्लसन्ती संविदो भावानां च अन्योन्यं भेदनरूपं निषेधं   
तावदाक्षिपति । तत्र निषेधस्य गुणतायां संविदः प्राधान्येन   
प्रमातृतायां मन्त्रमहेशता, विज्ञानाकलता च   
विमर्शयोगायोगाभ्याम्,  
  
(पगे ३३४)  
  
निषेधप्राधान्ये शून्यप्रमातृता, भावप्रधानतायां सकलतेति ।   
ननु अन्योऽपि अस्ति साङ्ख्यपुरुषादस्य विशेषः इत्याशङ्क्य परिहरति   
सौषुप्त इत्यादिना ॥ १३ ॥

शून्यप्रमातुरेव वक्तव्यशेषमाचक्षाणो द्वितीयसुषुप्तस्य   
भूमिकां करोति सूत्रेण  
  
> साक्षाणामान्तरी वृत्तिः प्राणादिप्रेरिका मता ।  
> जीवनाख्याथवा प्राणेऽहन्ता पुर्यष्टकात्मिका ॥ १४ ॥

एष शून्यः प्रमाता अहन्तारूपया कर्तृतया अभिषिक्तो   
विद्याकलाशक्तिप्रपञ्चरूपस्य बुद्धिकर्मेन्द्रियवर्गस्य   
बाह्यविषयालोचनविषयनिर्माणलक्षणतो बाह्यवृत्तेः   
प्रत्येकमसाधारणरूपाया विलक्षणा या, असावान्तरी वृत्तिर्यया   
वायुरेकः प्राणनादिक्रियापञ्चकप्रपञ्चितः   
पञ्चात्मकतामभ्येति; तां वृत्तिं जीवनलक्षणां तस्य अक्षवर्गस्य   
जडस्य

यतः करणवर्गोऽयम्---------------------------। (स्प। का। १।६)  
  
इतिन्यायेन स्वावेशवशादुत्थापयन् जीव इति उच्यते । सा तथाभूता या   
वृत्तिस्तस्य शून्यस्य तथोत्थापिका, सा जीवनक्रिया; इन्द्रियशक्तीनामे-  
ववा या आन्तरी साधारणरूपा प्राणनादिक्रियोत्थापिका वृत्तिः, सा   
परमार्थतः कर्तुरेव वृत्तिः; न जडानामिति सैव जीवनम् । यदातु   
प्राण एव अहन्ता, तदा अपि एवम्; तदा तु प्राण एव जीवस्तत्रैव   
अहन्तावेशात् । उभयोरपिच अयं योन्यन्तरसञ्चारी पुर्यष्टकशब्द-  
वाच्यो यतोऽत्र प्राणादिपञ्चकमिन्द्रियवर्गौ दौ निश्चयात्मिका च   
तृतीया स्वीकृतान्तःकरणान्तरा धीर्व्यज्यते । सूत्रार्थमवतारयति   
अन्य इत्यादिना । स्व इति शून्यकर्तृरूपसंलग्नानां करणस्वभाव-  
त्वादेव तत्प्रेरणात् सा इति सूत्रे कार्यकारणयोरभदोपचारात्   
जीवनरूपाक्षवृत्तिसम्पादकत्वादहन्ता  
  
(पगे ३३५)  
  
एव अक्षवृत्तिरिति उक्ता । उपचारस्य च प्रयोजनमक्षाणामाहङ्कारिकत्व-  
मेव परमार्थः इतिज्ञापनम् । आन्तर इति अहमितिसंरम्भात्मकः ।   
एतेन पूर्वसूत्रात् शून्ये इत्यनुवृत्त्या शून्ये या अहन्ता, सा प्राणादि-  
हेत्वन्तराक्षवृत्तिकारणभूता सती जीवनं यतोऽक्षवृत्तिरूपस्य   
जीवस्य यत् कारणं जीवनालक्षणमिति सूत्रार्थः सूचितः । एवमुपचा-  
रेण व्याख्याय करणस्य परमार्थतः कर्तृसमावेशेन करणत्वात्   
तत्क्रियया एव क्रियावत्त्वं खड्गस्य इवेत्याशयेन मुख्यतयैव सूत्रे   
योजयन् वृत्तिमन्यथा व्याचष्टे अथवा इति । पूर्वव्याख्याने   
वृत्तावेवं विग्रहः-सर्वेन्द्रियशक्तिसाधारणं जीवनाख्यं यत्   
प्राणनादिक्रियापञ्चकं प्राणादिविभागकारणभूतं तस्य   
व्यापारपञ्चकस्य प्रेरणात्मिका अहमितिसंरम्भलक्षणा वृत्तिर्यस्य   
शून्यस्य, स तथा उक्तः । इदानीं तु एवं विग्रहः-सर्वेन्द्रियशक्ती-  
नां साधारणं जीवनशब्दवाच्यं प्राणादिवायूनां प्रेरण-  
लक्षणमन्तर्वृत्तिशब्दवाच्यं, तत् यस्येति; तद्धि तस्य सम्बन्धि तस्य   
एव कर्तृत्वात्, नतु तासां कारणत्वादिति आशयः । तदाह   
तत्समवेतत्वात् इति कर्तृरूपसमावेशादित्यर्थः । इतिशब्दो हेतौ । यत   
एवं तासामपि क्रिया तस्य सम्बन्धिनी, अतो हेतोरत्र पक्षे स जीवः   
षष्ठ्या अन्यपदार्थीकृतः; अन्यथा अन्यक्रिया अन्यस्य सम्बन्धिनी   
कथं स्यादिति आशयशेषः । एतदव्यतिरिक्तानाम् इति आक्षिप्तप्राणादि-  
पञ्चकवृत्तितादात्म्यापन्नानामित्यर्थः । तेन इन्द्रियाणां   
सर्वेषां यः प्राणादिपञ्चकोत्थापकस्तद्द्वारेण नागादिविकारान्-  
तरकारणत्वतो विकृताविकृतान्तरप्राणचक्रद्वारेण च रोमकूपपर्-  
यन्तनाडीचक्रानुचक्रमयदेहमययन्त्रवाहक आन्तरः साधारणः   
शक्तिवर्गः पञ्चकः, स प्रेर्यं प्राणादिवर्गं प्रेरकं च   
इन्द्रियवर्गमधिष्ठात्रीं च शून्याहन्तामाक्षिप्य  
  
(पगे ३३६)  
  
वर्तमानः पुर्यष्टकः इति उक्तः । अस्मिन्नपि इति प्राणाहन्तापक्षे   
सर्वस्य अभिमतं पुर्यष्टकावस्थानम् । केचित् तु आगमाः   
शून्याहन्तापदेऽपि तदाहुः । यदाहुः  
  
> लीनशून्यसमाधावप्यास्ते लिङ्गशरीरः ।  
  
इति । तथाच इति यत एवं, तत एवं योजना-सा शून्येऽहन्ता प्राणादि-  
प्रेरिका अक्षवृत्तिरूपा पुर्यष्टकात्मिकेति । अथवा इत्यादि सौत्रं   
विवृणोति यदा इति । प्राणशब्दः सौत्रः सामान्यवाचीति यावत् । तदा   
इत्यादिना उत्तरसूत्रोपकरणार्थतां सूत्रद्वयस्य दर्शयति । तदाच   
प्राणादिपञ्चकमहङ्कारपरमहङ्कारेण प्रेर्यमाणं, न तेन   
समं गणनार्हम्; अपितु तेन अधिष्ठितमिति यावत् । कीदृगित्याह आक्षिप्त   
इत्यादि । कारणात्मना वर्गत्रयेण सहितं पञ्चकं संवेदनोपधा-  
नत्वेन अधिष्ठेयं प्राणादिरूपमहमित्येवम्प्रमातृभावेन   
अधिष्ठितं पुर्यष्टकमिति यावत् । पूर्वं तु सूक्ष्मतमत्वात् लिङ्गस्य   
तन्मात्राणामाक्षेपो नदर्शितः, सूक्ष्मत्वादेवच पूर्वत्र   
अहङ्कारस्तदाक्षिप्तं च मनोऽपि समकक्ष्यतया तत् न गणितम्, अपितु   
अहङ्काराधिष्ठितमिति । स्थूलतामेव शक्तिमत्पदेन दर्शयति पूर्वं   
तु शक्तीनामेव इति सूक्ष्मतमत्वमेव दर्शितम् । पेलवशरीरस्य हि   
तदासूत्रणमात्रम्, उपरिपरिपूरणं तु स्थूलतमं शरीरमिति तदेव   
मध्यमं प्राधान्येन उत्पत्तिस्थानेषु सञ्चरमाणं संसारीति   
उच्यते । तत एव प्राणायामैस्तस्यैव शिथिलता उत्थापनीया दीक्षादि-  
कर्मणा च पुर्यष्टकांशानां कारणेश्वरेषु समर्पणद्वारेण

तन्मात्रोदयरूपेण मनोऽहम्बुद्धिवर्तिना । (स्प। ४।१९)  
  
इतिवचसा । यतस्तन्मात्रपञ्चकमन्तःकरणं चेति केचन   
पुर्यष्टकमाहुः स्पर्शतन्मात्रेण प्राणादिस्वीकारात्, तत एव अत्र   
पक्षवैचित्र्ये वस्तुनो न वैचित्र्यमिति ॥ १४ ॥  
  
(पगे ३३७)  
  
यस्य पीठबन्धत्वेन सूत्रद्वयं, तत् सौषुप्तं लक्षयितुं सूत्रं  
  
> तावन्मात्रस्थितौ प्रोक्तं सौषुप्तं प्रलयोपमम् ।  
> सवेद्यमपवेद्यं च मायामलयुतायुतम् ॥ १५ ॥

शून्यमात्र एव शुद्धे शून्ये यदा स्थितिरहन्ताविश्रान्तिः,   
यदा च प्राणे; तदा मायया मलावतारणावभासिन्या सुप्तीकृतं   
चैतन्यं कलाविद्याभ्यामपि न प्रबोधितमिति सुष्ठु सुप्तस्तस्य   
भावः प्रवृत्तिनिमित्तात्मा तावदवभासः, कर्म च क्रियारूपं   
तावद्विमर्शात्मकं सौषुप्तम् । विवृतिकृत् तु उत्तरसूत्रानुसारेण   
प्रकरणलभ्यं पदशब्दं मत्वा सुषुप्तस्य इदमिति   
व्युत्पत्तिमभिमन्यते । पूर्वमपवेद्यमत एव मायाख्यमलरहितं,   
द्वितीयं तु तद्विपरीतम् । प्रलयस्य अपि एवंरूपता सर्वा, तत्र परं   
देहस्य प्रध्वंसानुदयौ चिरतरकालता च; इह तु तस्य   
अनाचरणमचिरता च । तदपिच श्रमेण चेत्, निद्रा;   
अभिघातधातुदोषादिना चेत्, मूर्च्छा; मद्यगरोपयोगादिना चेत्,   
मदोन्मादादि; स्वातन्त्र्योत्थापितात् प्रयत्नबलात् चेत्,   
समाधिरित्यादयोऽवान्तरभेदाः सौषुप्तस्य । सर्वविषयत्वात् च   
पूर्वं सवेद्यमुक्तमिति सूत्रार्थः । इदानीम् इति कृते पीठबन्धे   
श्लोकद्वयेन निगमयतीति । अनेन प्राक्तनं निगमयिष्यति इति स्मारयन्   
सूत्रत्रयस्य सौषुप्तलक्षणार्थतया एकमहावाक्यतामाह ।   
रूपवतः स्फुटस्य वेद्यस्य अभावात् विद्याकले भिन्नं वेद्यं   
निर्मेयं च प्रथयन्त्यावपि स्वरूपमावृणुत एव संवित्तत्त्वस्येति   
आवरणांशेन मायाख्यमलत्वं तयोरित्याशयेन आह   
विद्याकलारूपे इति । प्राणसौषुप्ते तु संवेदनमपीति सम्बन्धः ।   
वेद्याभावात् वेद्यसद्भावात् इति पञ्चमीभ्यां सूत्रेऽपि   
हेतुहेतुमद्भावं सूचयति । पूर्यष्टकावयवा इति, अनेन आगमः   
सूचितः, तत्तद्वेद्यतत्तदिन्द्रियाद्यनवधानादिना सा यतः सुप्तं   
ततस्तत्स्वप्नोत्थापनादिवैचित्र्यबलात्  
            
(पगे ३३८)  
  
> तत्तदंशप्रधानेऽयं प्राणे निद्राति चेतनः ।  
  
इति हि आगमः । प्राणादौ इति वृत्तौ स्थितौ इति पूर्वकं यद्वैयधिक-  
रण्येन, तदपेक्षणीयम् । तैः इति रूपादिभिर्येन जाग्रतः स्वप्नात् वा न   
भेदो भवेदिति आशयः । कालयोग इति चिरादिरूपता हि तत्र स्मर्यते एव ॥   
१५ ॥

ननु स्फुटवेद्यविनिर्मुक्ता अन्या अस्तु सुषुप्तावस्था स्फुटवेद्य-  
योगाविशेषेऽपितु स्वप्नजाग्रद्दशयोः को भेदः इत्याशङ्क्य   
स्वप्नावस्थां तावत् लक्षयति  
  
मनोमात्रपथेऽप्यक्षविषयत्वेन विभ्रमात् ।  
स्पष्टावभासा भावानां सृष्टिः स्वप्नपदं मतम् ॥ १६ ॥

अक्षग्रहणं सर्वबाह्येन्द्रियोपलक्षणम् । तदयमर्थः-  
गोलकपञ्चाङ्गुल्यादीनि अधिष्ठानानि निस्तिमितानि तावत् निद्रायमाण-  
स्य उपलभ्यन्ते । अथ चक्षुषा कान्तां पश्यामि हस्तेन आकारयामीति   
स्पष्टावभासा तात्कालिकैश्वरसृष्टिप्रधाना प्रतिपत्तिरस्ति स्वप्ने । तत्र   
च मनोमात्रमेव व्यापृतं पूर्वसृष्टतया जाते तु तदेव तावत्येववा   
अपेक्ष्य परमेशसृष्टिमिन्द्रियविषयतांशे तु साधारण्यं   
स्थैर्याद्यवभासान्तरसम्भिन्ने विमर्शस्थैर्यानुवृत्तेर्जाग्रत्पदे   
बाधनात् विभ्रमरूपता,-इति पिण्डार्थः । सूत्रार्थमवतारयति   
विश्वबीज इति प्रलये सुषुप्ते च यथायोगं निःशेषप्रकृतकृत्स्नाभि-  
प्रायेण विश्वशब्दः । मनोमात्रमपि अत्र पुर्यष्टकांशताव्यवस्थि-  
तेन्द्रियविषयभागबीजतानुविद्धं बोद्धव्यम् । स्रष्टृताविषयम् इति   
प्राधान्यादेवमुक्तम्, भोक्तृता तु जाग्रति अपि अस्ति । एवं यदिति   
सम्बन्धः । चक्षुरादि इत्यादिना मात्रपदं विभ्रमतां व्याचष्टे   
ईश्वरस्य इति अनिच्छोरपि तथादर्शनादिति भावः ।  
  
(पगे ३३९)  
  
यदाह अन्यथा तु स्वातन्त्र्यात् स्यात् सृष्टिः इत्यादि । अवद्योतितम् इति   
वस्त्वपेक्षया मनोरूपतां प्राप्ता या परमेश्वरस्य शक्तिः   
क्रियात्मा तया,-इति हि अत्र अर्थः । सिद्धाञ्जनादिना इति स्पृष्टमिति   
अपेक्ष्यम् । अन्यथापि इति इत्थं मा भूत्, प्रकारान्तरेण   
भविष्यतीत्यर्थः । तत् इति प्रकारान्तरम् । न चेह तथा इति नच   
तैर्दृश्यते जाग्रति अनुवृत्ताध्यवसितैरपि तैराप्तैरपि   
वाग्भवस्याकरणात् । कालान्तर इत्यादिवृत्तिं व्याचष्टे यदिच इति ।   
उक्तम् इति भवता एव तदुक्तं यत् मम पक्षं दीपयत् तव स्वोक्तिं   
बाधते इति पूर्वपक्षस्य आशयः । एवमेष इति अस्मन्मते इति आकूतम् ।   
मनसि इति प्रतिभासते न विभ्रमः, अपितु विकल्पितेऽवभासान्तरे इति   
भावः । पूर्वम् इति भ्रमाभ्रमरूपताविचारे बहुशः । तथापि इति   
नच ते तथा प्रतियन्तीति हि अपूर्णख्यातिरूपत्वेन अख्यातिरेव भ्रमस्य   
तत्त्वमिति स्मारयति । ततोऽपि इति न केवलं यथा   
पूर्वमेतदसत्ख्यातिदृष्ट्या व्याख्यातं तथा युज्यते, यावत्   
तन्मूलता अस्मदुपगताख्यातिदृशा अपि उपपद्यते एवेत्यर्थः । तेन इति   
अणुना । सुसंवेदनात् दर्शनात् चेति सङ्गतिः । अत्र अपि अस्ति भोक्तृता   
जागरे इव, तत्रापिच अस्ति स्रष्ट्टता स्वप्न इव; तथापि प्राधान्यकृता   
निरूपणे व्यवस्थेति दर्शयति जागरे तु इत्यादिना । ईश्वरस्यापि इति   
पशोरपि भोक्तृत्वं यत्, तत् भगवत एव वस्तुतो

यद्यप्यर्थस्थितिः---------------------------। (अ। प्र। सि। २०)  
  
इतिन्यायात् । तत्र इति जागरे, अत्र एव अवान्तरवाक्यच्छेदः । अत्र इति जागरे ।   
उक्तम् इति आगमादौ । तदन्तर्गतत्वात् इति स्रष्ट्टतैव हि सा   
भवतीत्यर्थः । अत एव  
  
(पगे ३४०)  
  
> प्रविभज्यात्मनात्मानम्---------------------------।  
  
इत्यत्र  
  
> ---------------------सृष्ट्वा भावान् पृथग्विधान् ।  
  
इति सर्गशक्तिं मूलकारणत्वेन उक्त्वा पश्चादुक्तं तन्नान्तरीयकं   
भोक्तृत्वं  
  
> सर्वेश्वरः सर्वमयः स्वप्ने भोक्ता प्रवर्तकः ।  
  
इति ॥ १६ ॥

एवं सा सृष्टिः स्वप्ने पदं विषयस्तद्विषया प्रमातृता   
स्वप्नावस्थेति अभिधाय तद्विपरितस्फुटवेद्यविषयां प्रमातृतां   
जाग्रदवस्थात्वेन लक्षयति  
  
> सर्वाक्षगोचरत्वेन या तु बाह्यतया स्थिरा ।  
> सृष्टिः साधारणी सर्वप्रमातॄणां स जागरः ॥ १७ ॥

सृष्टिर्जागरः इति तत्सृष्टिविषयः प्रमाता व्यामोहहेतुभूत-  
निद्राप्रक्षययोगित्वेन जागर्तीति यत उच्यते, ततस्तावत्प्रमातृत्वं   
जाग्रदवस्थेति योज्यम् । प्रमातृत्वस्य हि प्रमेयभेदकृता एताः पञ्च   
अवस्था आगमेषु उक्ताः । पूर्ववत् इतिवृत्त्या स्वप्नस्वरूपत्वमतिदिष्ट-  
मिति विवृणोति जागरेऽपि इति । अत एव आगमेषु अवस्थानामपि   
अन्योन्यानुप्रवेशो बहुशाख उक्तः ॥ १७ ॥

ऊर्ध्वमुपादेयमिति वक्तुं तिस्रो हेयत्वेन आह  
  
> हेया त्रयीयं प्राणादेः प्राधान्यात्कर्तृतागुणे ।  
> तद्धानोपचयप्रायसुखदुःखादियोगतः ॥ १८ ॥

कर्तृतात्मनि अप्रधानीकृते प्राणादेस्तदपेक्षया प्राधान्येन   
हेतुना तस्य स्वातन्त्र्यभगस्य उपचयबलोदितसुखदुःखविषयहाना-  
दानादिपरिश्रमान्तरैस्त्रयीमपि दशां मुमुक्षुर्हेयत्वेन   
अभिमन्यते इति सूत्रार्थः । तमवतारयति एतासामपि इति   
पञ्चानामपीति  
  
(पगे ३४१)  
  
यावत् प्रस्तौति इति साधारण्योक्त्या उपादेयतां गम्यमानामपि   
निर्दिशति । यत् वक्ष्यति सामर्थ्यादपरिशिष्ट इति । प्राणो वा इति शून्यो   
वेत्येतदपेक्षो वाशब्दः । ननु यदि आत्मना स्वातन्त्र्यमेव, तदेवच   
उद्रिक्तं, तर्हि का तस्य गुणता येन उक्तं सूत्रे कर्तृतागुणे   
इत्याशङ्क्य आह विशुद्धं यत्तत् इति । तच्छब्देन अधुना   
संसारिणां तदविषय एवेति सूचयति आरोप्यमाणस्यापि इति   
क्रीडायामपि दारकमध्ये राजवदस्येति भावः । तावत्या इति   
मात्रया । अत एव भट्टश्रीनारायणः  
  
> त्रैलोक्येऽप्यत्र यो यावानानन्दः कश्चिदीक्ष्यते ।  
> स बिन्दुर्यस्य-------------------------------------------------॥ (स्त। चि। ६१)  
  
इति । प्रतिपत्तिविवेके च सर्वत्र लौकिकशास्त्रीयकर्तव्यविषये अन्तर्भक्त्या-  
नन्दश्रद्धानुवेधो दर्शितः, अन्यथा नैयायिकोक्तबोधादिककर्तव्य-  
रूपतायामेव न आरोह इति ।  
  
> तया शून्यं भवेत् पुंसां शास्त्रं शासनमात्रकृत् ।  
  
इत्यनेन तद्धान इत्यादि सौत्रं व्याचष्टे, आदिपदं तु सर्वथा तु   
इत्यनेन । वक्ष्यते  
  
> सत्तानन्दः---------------------------। (४।१।६)  
  
इतिसूत्रे । तुर्यादि इति आदिग्रहणात् तदतीततामपि स्वीकरोति । उक्तम् इति   
सूत्रवृत्त्योः । समावेशे हि देहप्राणादेः प्राधान्याभावात्   
तन्महिमोपनतक्षुत्परिश्रमादिदुःखानुदये  
  
> आच्छादयेद्बुभुक्षाम्---------------------------। (स्प। ४।८)  
  
इतिन्यायेन तत्प्रशमजं तृप्तिविश्रान्तिरूपं मनागहन्तात्मकनैर-  
पेक्ष्यस्वातन्त्र्यानन्दकणरूपं सुखमपि चेति परमानन्दमयतैव ।   
अग्रे च इति  
  
(पगे ३४२)  
  
> साधारणोऽन्यथाचैशः सर्गः---------------------------। (४।१।११)  
  
इति प्रकरणे ॥ १८ ॥  
  
> ननु प्राणादेः प्रधानत्वं हेयताया निदानं, साच त्रय एव   
उक्ता, न तदूर्ध्व इति तत्र तत् नास्तीति स्यात्; ततश्च समाविष्टस्य देहपात्   
एव, नच व्युत्थानं स्यादित्याशयेन प्राणादिविभागं कर्तुं यत्   
सूत्रद्वयं, ततः प्रथमं तावत् त्रयीवृत्तान्ताख्यानमाह  
  
> प्राणापानमयः प्राणः प्रत्येकं सुप्तजाग्रतोः ।  
> तच्छेदात्मा समानाख्यः सौषुप्ते विषुवत्स्विव ॥ १९ ॥  
  
> प्राण इति प्राणनाख्या या असावान्तरवायुसञ्चरिता चिद्वृत्तिर्जी-  
वनमिति उक्ता, सा सामान्यपरिस्पन्दरूपा देहादेर्जडस्य अजाड्यमेव   
आपादयन्ती अहमितिस्वातन्त्र्यारोपत्वेन विकल्परूपपरामर्शमयी; सैव   
प्राणादिविशेषस्पन्दात्मना पञ्चधा भवति । तत्र किञ्चित् त्यजन्ती,   
क्वचित् पतन्ती क्रमेण प्रश्वासनिःश्वासात्मना प्राणापानरूपा   
भवति । साच उभयी अपि जाग्रति स्फुटैव देहात् विषये, ततोऽपि   
देहस्मृत्यादावाभ्यन्तर एव वेद्ये विश्रमणात् । सुप्तेऽपि स्वप्ने सा   
अस्त्येव परेण स्वपतः प्राणप्रवेशनिर्गमयोरुपलम्भात् स्वयमपि   
वेद्यसम्पातोपलब्धेः । तेन प्राणापानविशेषद्वयप्रधाना   
प्राणना जाग्रत्स्वप्नयोः, सुष्ठु सुप्तस्य तु यत् प्रमातुः पदं, तत्र   
द्विविधेऽपि प्राणापानसद्भावेऽपि निरिन्द्रियहृत्प्रदेशविश्रान्तिरेव   
मुख्यं सुषुप्तरूपमिति । तत्र प्राणापानयोर्यः कञ्चित् कालं भेदो   
विश्रान्तिस्तदात्मा सकलरसादिवर्गस्य उर्ध्वाधरतिर्यक्षु   
समानीकरणव्यापारतोऽत एव हृदयकमलं   
विकासयन्नशितपीतजरणकारी   
दिनरात्रिरूपप्राणापानसाम्यविच्छेदात्मकत्वात् विषुवत्तुल्यः   
समानो नाम विशेषः, तन्मयी सा प्राणनक्रियेति पशुवर्गः   
प्रलयाकलान्तः, तच्छेदात्मा यः समानस्तस्मिन्  
  
(पगे ३४३)  
  
विशेषरूपे आ समन्तात् प्राधान्येन ख्यानं प्रख्या यस्य; सैवच   
तदानीं सञ्ज्ञा यस्य प्राणस्य, स तादृक् सौषुप्त इति सम्बन्धः ।   
विषुं व्याप्तिमर्हतीति तदर्हम् (पा। सू। ५।१।११७) इति वतिः । उपमाने   
वतेरेवच अव्ययत्वं स्वाभाविकं  
  
> तवेमे लोकाः प्रदिशो दिशश्च परावतो निवत उद्वतश्च ।   
(तै। ब्रा। २।८।१।३)  
  
इति दर्शनादिति केचित् । यदाह पराशरः  
  
> व्याप्तियोगे हि कालांशे तद्योगाद्विषुवद्दिनम् ।  
  
इति ।  
  
> साम्यं वैषम्यजनकं विषुवत् सन्ततं स्मृतम् ।  
  
इति तु श्रीकालपादायाम् । सूत्रे शतरि मुहुर्मुहुरेवमिति कथितम् ।   
विशेषं दिनरात्रितदूनाधिकत्वलक्षणं विषमतात्मकमविरतं   
सुवति प्रेरयतीति वा विषुवत् सन्ध्या अपि । मध्ये मध्ये समानेन   
व्यवधानं यत् सुषुप्तस्य, इदमेव प्रधानतया   
प्राणापानरूपतां सतीमपि अधस्पदीकुर्वदिव सुषुप्तरूपमिति   
सूत्रार्थः । तमवतारयति इदानीम् इत्यादिना । विभजन् इति   
अविच्छिन्नव्यापारतां दर्शयन् द्वितीयश्लोकव्यापारमपि स्पृशति । स च   
इति यत्र पूर्वं  
  
> ------------प्राणेऽहन्ता---------------------------। (३।२।१४)  
  
इति जीवनरूपता उक्ता । आत्मभूतः इति प्राणात्मा इति वृत्तौ   
कर्मधारयोऽयमिति यावत् । ननु इति प्रत्येकम् इत्यस्य   
व्यवच्छेद्यमुक्तम् । तत्सहभाविनी इति अन्यथाहि जीवनं विच्छिद्यते ।   
अनयोः इति प्राणोऽवभासनेन देहादि रिक्तीकुर्वन्नेव विषयं   
प्रकाशयन् सूर्य इति तत्कालो दिनं, अपानो विमर्शनेन   
अन्तर्विश्रान्त्यानन्ददायी देहादिप्रमातृभावमाप्याययतीति   
चन्द्रस्तत्कालो निशेति प्रमात्रपेक्षाप्रधानतया एवं विभवज्यते,  
  
(पगे ३४४)  
  
प्रमेयापेक्षया वैपरीत्येन अपि । अत एव आह अर्थानां सर्गेऽपि असौ   
प्राणस्य प्रवृत्तिः प्रमातुः प्रलय एव इति । बहिः प्रशमस्थानं   
विषयो द्वादशान्तश्च, अन्तस्तु अहमिति हृत्सदनं च । प्रमातुः   
पुनर्भावात्मतया सृष्टिरेवेति सम्बन्धः । एतावतैव इति   
भावात्मत्वभागापेक्षामात्रेणेत्यर्थः । तदाह ननु इति । जाग्रतं   
व्याख्याय स्वप्नं सूत्रे यत्नप्रतिपाद्यत्वात् प्रथमोक्तमपि   
जाग्रद्दृशैव व्याख्येयोऽयमित्याशयेन पश्चात् व्याचष्टे भेदेन इति ।   
अथ तच्छेदात्मा इति व्याख्यास्यन् जागरादावपि न न अस्ति समान इति   
वदन् सर्वत्र सर्वसम्भवेऽपि प्रधानताकृतो विभाग इति व्याचष्टे   
बहिः इति । तुः पूर्वतो विशेषद्योतकः । द्वयोः इत्येतदेव स्फुटीकृतं   
बहिरन्तः इति विषये द्वादशान्तपतिते प्रमातरि च हृदयभूमिगते यौ   
विश्रान्तिरूपौ क्षणौ, तयोः । वक्ष्यमाण इति तदानीमेव विवृतौ   
प्रलयत्वम् इति । ग्राह्यग्राहकयोरपि इति सर्वप्रलयोऽसावित्यर्थः ।   
इदानीं तच्छेदात्मा इत्यादि विवृणोति यदा तु इति । न्यूनाधिकतया   
नान्तरीयकस्तां विना न भवति यः, सोऽवश्यं यत्र भवति   
प्रवृत्तिनिवृत्तिक्रमे तस्य अभावादित्येनेन विषुवद्द्रूपतामासूत्रयति ।   
छेदः साम्येन व्याख्यायते इत्यत्र उपपत्तिं घटयति प्राण इति ।   
जागरस्वप्नयोः क्षणमात्ररूपेऽन्तराले । अन्यदा इति   
मूर्च्छागाढनिद्रादिषु चिरकालं तयोरनुल्लसनम्,   
उभयोर्विच्छेदमेव साम्यमिति बीजतागमनं   
वैषम्यात्मकोल्लासनिवृत्तिरिति यावत् । अन्वर्थ इति समं कृत्वा आ   
निजव्यापारविषयमनिति प्राणितीति हि समानः । प्राणनं च तत्र   
सूक्ष्मवृत्त्या प्रशान्ताङ्गारज्वलनवत् स्थितमेव ।  
  
> षट्त्रिंशदङ्गुलश्चारः---------------------------।  
  
(पगे ३४५)  
  
इत्यादिदिशा तु दीर्घप्रसरणात्मना या प्राणापानरूपता, सा   
विच्छिन्नेति उच्यते; सूक्ष्मा तु अस्त्येव । छेदः साम्यम् इति दन्तुरमिव   
पश्यन्नन्यथा विवृणोति अथवा इति । ननु सूत्रे न्यूनतादि न   
श्रूतमेव, तत् सर्वनाम्ना कथमामृश्यते । अत्र आह रात्रिन्दिव इत्यादि   
। प्राणापानौ रात्रिन्दिवात्मानौ सूत्रे तावत् निर्दिष्टौ । तौ च   
प्रवृत्तिनिवृत्तिरूपौ, नच समतुलाधृतौ भवतः, अपितु अवश्यं तत्र   
न्यूनाधिकभावेन विचित्रेण भवितव्यम्, ततः सोऽव्यभिचारी   
धर्मस्तदन्तर्गतः सर्वनाम्ना निर्दिष्ट इति भावः । विवृतश्च इति   
निरोधे विच्छेद ति हि युक्ता पर्यायता । अत एव पञ्चमीनिर्देशात्   
तच्छेदात् समानाख्य इतिपाठं केचिदाहुः । अत्र वृत्तिमपि   
साक्षिणीमाहुः स च इति । ननु पूर्वव्याख्याने साम्येति सञ्ज्ञायां   
निमित्तत्वेन उक्तम्, साम्ये हेतुः निरोधात् इति; अधुना तु एतदेव   
सञ्ज्ञायां हेतूकृतम्, साम्य इति तु कथं नेयम् । इत्थमित्याह तत्र   
च इति बीजभूमौ यत् साम्यं   
प्राणापानयोर्लोकप्रसिद्धबाह्यरात्रिन्दिवयोरिव, तत्   
हेत्वन्तरानुक्तावपि लोकप्रसिद्धिमेव अपेक्ष्य तत्र निरोधे निमित्तभावेन   
सप्तमीद्योतितेन आश्रितम् । युक्तं च एतत् यतः पूर्वनिर्दिष्टं तत्, निमित्ती   
तु निरोधः पश्चात् निर्दिष्टः; निमित्तकृता च सञ्ज्ञा गार्ग्योऽस्मि   
गोत्रेणेतिवत् । तदाच इति प्राणापानसाम्यकृते न्यूनाधिकतानिरोधे   
कालाधिकारागमप्रसिद्धा विषुवत्सञ्ज्ञा । लौकिकतद्रूपतुल्यत्वेन   
तदेव दर्शयति तदापि इति लौकिके मेषतुलाविषुवद्द्वये प्रसिद्धो   
न्यूनाधिकभावः प्रसरिष्यते । ननु सकलमेव दिनं रात्रिर्वा   
विषुवदिति लोके प्रसिद्धम्, न क्षणमात्रम् । सत्यं, प्रसिद्धिस्तु इयं   
तत्क्षणानुगृहीतत्वेन तत्प्रवाहपतितत्वादुपचार इति दर्शयति   
तदानीं तु न इत्यादि ।  
  
(पगे ३४६)  
  
न केवलं विषुवति एवम्, अन्यत्र अपि दृष्टमेवमित्याह सङ्क्रान्तौ च   
इति । राशेर्यत् राश्यन्तरचरणं सूर्यस्य, तत् बोधरूपस्य प्रकाशस्य   
वेद्यात् वेद्यान्तरगमने इव  
  
> एकचिन्ताप्रसक्तस्य---------------------------। (स्प। का। ४१)  
  
इति  
  
> उभयोर्भावयोर्ज्ञानं ज्ञात्वा माध्यम्-------। (वि। भै। ६१)  
  
इति  
  
> भावे त्यक्ते निरुद्धा चित्---------------------------। (वि। भै। ६२)  
  
इतिशास्त्रोक्तन्यायेन स्वात्मविश्रान्तिरूपं परं पुण्यम् । यदुच्यते  
  
> अयं स परमो धर्मो यद्योगेनात्मदर्शनम् ।  
  
इति । तत्र क्षणमात्ररूपेऽपि  
  
> ------------------------दश पूर्वान्दशापरान् ।  
  
इतिन्यायेन उभयतो द्वात्रिंशद्धटिकः पुण्यः काल इति केचन   
प्रतिपन्नाः, परे तु उभयतः षष्टिघटिक इति । तद्वत् विषुवति अपीति   
तात्पर्यम् । ननु अपवेद्ये सुषुप्ते ग्राह्याभावात् तदनुसारेण   
प्रसरणाद्यभावात् भवतु समानरूपता, सवेद्ये तु सा   
कथमित्याशङ्क्य आह सुषुप्त इत्यादि । अत्र प्रतिज्ञाते हेतुमाह   
चक्षुरादि इत्यादिना । एतदुक्तं भवति-ग्राहकात् विच्छिन्नं   
यदवभाति, तत्र अवश्यं प्राणस्य प्रसरणेन भवितव्यम्, नतु   
वेद्यमात्रे । सुखादि च ग्राहकादविच्छिन्नमिव भवति । ग्राहकस्य हि  
  
> अपि त्वात्मबलस्पर्शात्---------------------------। (स्प। का। ८)  
  
इतिन्यायेन स्वप्रकाशतैव, कस्तत्र प्रसरणावकाश इव । ननु स्वप्ने   
चक्षुरादिव्यापारो नास्त्येव । अत्र आह स्वप्नेऽपि इति । यद्यपि मनसा   
केवलेन तदर्थदर्शनं, तथापि तत् मनोबलेनैव चक्षुरादिकृतत्वेन अपि   
स्थापितम् । एवंहि मनसा उत्थापितं चक्षुषा अपि  
  
(पगे ३४७)  
  
पश्यामि सति अपि मनोव्यापारे इति सा भ्रान्तिरिति तु अन्यदेतत् ग्राहकोऽपि   
इत्यादि सिद्धान्तवादी स्वयमेव यत्पूर्वपक्षवादिनो हृदये स्थितं, तत्   
कथयति, वस्तुदृष्ट्या न एतत् मम बाधकमित्याशयेन तामेव   
दर्शयति यदिच इत्यादिना । मायीयग्राहकेऽपि इति   
वेद्यग्राहकीभूतेऽवभासमाने । न चैवम् इति न अत्र प्रमाणवृत्तिः   
संवेद्यते तस्यास्तुर्यतदतीतदशायां सर्वथैव विगलनात् । यदूचे  
  
> यत्रोपरमते प्राणो ह्यनिरोधात् स्वभावतः ।  
> सा ब्रह्मनिष्ठा तुर्यात्मा------------------------॥  
  
इति । ननु तस्यां मायीयं ग्राहकमस्तीत्याशङ्क्य आह अन्यथा इति   
मायीयग्राहकाभावे परसंवित्तत्त्वे या युक् एकता, तया सह वर्तते   
यस्तस्य भावः सायुज्यम् । प्राणशून्यादेरपि ग्राहकीभावाभावात्   
ग्राह्यभावैकरसैरेव वायुशून्यादिभिः सायुज्यं   
प्रकाशमानत्वाच्च परमार्थचिद्रूपेण,-इति पुनर्यदिदं   
विविधमुत्थानं शरीरचेष्टापर्यन्तं, तत् न स्यात् तद्दशापन्नस्य   
योगिनो यदि मायीयो न स्यात् तदा ग्राहकः । अस्ति च एतत्, ततः सोऽपि अस्ति;   
नच तत्र प्राणवृत्तेः सम्भव इति व्यतिरिक्तसम्मते वेद्यतेऽस्या उल्लासो,   
न वेद्यमात्रे; सुखादि च न व्यतिरिक्तमिति । तदाह सुखादि च इति । न्च   
बाह्यामात्रेण एवम्, अपितु ग्राहकतादात्म्यादिति दर्शयति तथाहि इति ।   
ननु तदा अपि सुखादि स्मर्यमाणं यथानुभवमेव   
ग्राहकनिर्दिष्टं स्मर्तव्यम्, नच ग्राहके   
प्राणापानव्यपेक्षेत्याशङ्क्य आह आत्मापि हि इति । एतदुक्तं भवति-  
स्वसंवेदनभागस्तावत् नित्यानस्तमितः ।  
  
> नत्वेवं स्मर्यमाणत्वम्------------------------। (स्प। का। १३)  
  
इतिन्यायेन स्मर्यमाणार्हः विकल्पितस्तु तथा स्यात् ।   
विकल्पनपूर्वकतामेव  
  
(पगे ३४८)  
  
स्मरणस्य अभिधातुमधुना एव वक्ष्यति विकल्प्यमाने स्मर्यमाण   
इति । विकल्पने च आत्मा अपि बुद्धिभूमिपतितः पृथक् सृष्ट एव   
वेद्यस्तादृशमेवच सुखादि,-इति पृथगस्य स्मरणं   
विकल्पनपूर्वत्वात् यथानुभवमेवेति । तदात्मनो   
ग्राह्यीभावनायां भवति एव प्राणप्रसरोपयोगः, ग्राहकतायां   
तु एकघनायां न एष क्रम इत्याह ततः इति प्राणमयोपरोहात् यद्यपि   
वेद्यो वस्तुतः, तथापि ग्राहकीभावभूमिकारूढो न तथा;   
तथात्वेऽनवस्था भिन्ने वेद्ये ग्राहकान्तरस्य अपि   
ग्राहकान्तरापेक्षणादित्यादिः । अत एव इति यतो न ग्राहकापेक्षा   
ग्राहकतायां, ततः । शरीरमपि इति स्फुटो यस्य वेद्यभाव इति अपिः ।   
आन्तरस्पर्शरूपम् इति नेत्रनिमीलनादावपि   
स्थूलोऽहमित्यादिप्रत्ययात् । अयम् इति ग्राहकान्तरापेक्षं   
स्पन्दग्रन्थमभग्नं पठन्  
  
> यतः करणवर्गोऽयम्---------------------------। (का। ६)  
  
इत्यादि समग्रकरणार्थं स्मारयति । ननु एवं चेत् देहस्य   
चेतनरूपावेशः, तर्हि पूर्नः स्वातन्त्र्यलाभः कस्मात् न   
भवतीत्याशङ्क्य आह शरीरगतरूपादीनाम् इति । इदन्तायाः इति   
पञ्चमी हेतौ । अहमित्येकरसेन अनुवेधे तु यदा इदन्ता आच्छादिता   
भवति भावनासात्म्यादीश्वरसदाशिवसंविदि इव तुर्यदशायां   
रसविद्धताम्रकनकन्यायेन, यदावा सर्वथैव प्रध्वंसिता   
विद्राविता वा भवति तुर्यातीतदशायां शाक्तसंविदि इव   
तन्निजरूपसम्यग्विद्धकनकरूपतात्यन्तजरणापादिततत्संस्कार-  
वशपीतलतावशेषविद्रुतरसन्यायेन; तदा पूर्णस्वातन्त्र्योल्लास एव   
देह एव सति अपि निःशेषविभूतिलाभात् सदाशिवादिशरीरवत् । एवं   
प्रसङ्गादुक्त्वा प्रकृतमेव सुखादिप्रमेयस्य स्वसंवेदनकाले   
प्रसरानपेक्षत्वमनुबध्नाति मनसामपि च इति । एवं   
स्थूलप्रसरणस्वभावः  
  
(पगे ३४९)  
  
संवेदनपूर्वकः प्राणप्रसरः सवेद्येऽपि नास्तीति उक्तम्,   
अबुद्धिपूर्वकस्तु ईश्वरेच्छाकृतो भस्त्राध्मानतुल्यः सोऽपवेद्येऽपि   
अस्ति । यदितु शान्ताङ्गारज्वलनन्यायेन अन्तरपि सूक्ष्मस्पन्दो विचार्यते,   
तदा अस्तु प्राणापानयोगः सूक्ष्मः; सैवतु समानतेति दृढमेतदेव ।   
तदेव पक्षान्तरेण दर्शयति अथवा इति ॥ १९ ॥  
  
> एवं सर्वत्र प्रमातृविषयेऽवस्थात्रये प्राणादित्रयस्य   
प्राधान्यमुक्तम्, तद्दृढतावशेन एवहि सति अपि   
प्रतिक्षणमनेकवेद्यदेहत्वे भावभूतशरीरविभागो   
भट्टश्रीकल्लटादिभिः श्रीशिवसूत्रे  
  
> प्राणाख्यनिमित्तदार्ढ्यम्---------------------------।  
  
इत्यत्र उक्तः । अधुना लोकोत्तरप्रमातृविषये दशाद्वये   
उदानव्यानप्रधानतां दर्शयति सूत्रेण  
  
> मध्योर्ध्वगाम्युदानाख्यस्तुर्यगो हुतभुङ्मयः ।  
> विज्ञानाकलमन्त्रेशो व्यानो विश्वात्मकः परः ॥ २० ॥  
  
> प्राण एव हृदयभुवि मध्यस्थाने विश्रान्तः समानतां   
प्रतिपद्य यदा पार्श्वप्रवाहविच्छेदात् तेन एव ऊर्ध्वं   
सुषिरमार्गेण प्रवहति, तदा ऊर्ध्वमा समन्तादनितीति उदानः । सच   
भेदं दहन्नग्निकल्पः । तत एव स तुर्यभूमौ । स एवच तदानीं   
प्रमातेति विज्ञानाकलरूपात् मायोर्ध्ववर्तिन आरभ्य यत्   
सदाशिवप्रमात्रन्तं, तत् तस्य एवेति स एव विज्ञानाकलश्च, मन्त्रश्च   
विविधः, ईशश्च सदाशिवात्मेति कर्मधारयः; स एव तु समस्तं   
देहवर्ति तत्त्वभुवनादि यदा व्याप्य आ समन्तादनिति, तदा   
परमशिवस्वभावस्तुर्यातीतरूपतया परः पूर्णो व्यानः इतीयता   
योगिज्ञानिप्रमातृविषयं रूपद्वयमुपादेयमुक्तम्, ज्ञानिनोऽपि   
तत्संवेदनलक्षणस्तदावेशात्मैव, योगिनस्तु बहिर्देहान्ततया   
विभूतये भगवतश्च । सकला एव प्रसरणविश्रमणयोगात्   
प्राणापानरूपं द्वयम्,   
  
(पगे ३५०)  
  
प्रलयाकला विज्ञानाकलाः समानः, मन्त्रादय उदानः, शिवरूपता   
व्यानः,-इत्यपि दर्शितमिति सूत्रार्थः । तमवतारयति उदान इत्यादिना ।   
निदर्शनमुदाहरणम्, विज्ञानाकलादि विषयः   
तुर्यादिलक्षणमूर्ध्वभाक्त्वादीति विभागः, समानदशापूर्विका   
इयं दशेति पार्श्वद्वय इत्यादिना लभते इत्यन्तेन दर्शयन्   
पूर्वपूर्व उत्तरोत्तररूपमापद्यते इति सूचयति यद्यपि इति । ततश्च तौ   
प्रवाहौ नष्टावेवेति कथं प्राणापानौ मध्ये ऊर्ध्वेन   
एकतापन्नौ प्रवहत इति वृत्तौ भणितम् । नहि गतिरेव स्थितिर्भवतीति   
भवति, प्राणापानयोश्च कथं व्यतिरेकेण तिर्यक्प्रवाह उक्तः इति   
आकूतम् । एतत् प्रतिसमाधत्ते तथापि इति । पञ्चस्वरूपतया इति एक एव   
वायुर्धर्मी पञ्च रूपाणि प्रतिपद्यते इति निर्दिष्टमिह । ततश्च   
प्राणापानशब्देन स वायुरेव उक्त इति उपपन्ना तस्यैव उदानता ।   
तदाह चिरकाल इति तया प्रवाहो धर्मो युक्त इति व्यतिरेकनिर्देशो   
निर्दोषः । तदाह धर्मधर्मिभावोऽपि इति । उक्तम् इति समानरूपता,   
तावती सेति यावत् । द्वन्द्वं द्वैतदृष्टिः । यथा तृतीयं   
चक्षुरग्निस्वभावं हेतुत्रयात्, तथा सोऽपि,-इति सम्बन्धः । यत्   
विज्ञप्तं मया  
  
ब्रह्मादिकीटान्तमनन्तकं यल्लोकत्रये वेदकचक्रवालम् ।  
तद्द्वैतदृष्ट्यैव स्ववर्णमित्थं तदीयचक्षुर्युगलं व्यनक्ति ॥  
इत्थं विमृश्याहमनन्तशक्तिं विश्रान्तधीर्द्वैतदृशं जिहासुः ।  
त्वद्भक्तिसन्दर्शितशुद्धमार्गनिरर्गलीभावितभूरिभावः ॥  
समं समग्रोद्गतवेदनाख्यबिन्दुस्थनेत्रान्तरशोभमानम् ।  
भवन्तमन्तःकृतविश्वरूपमद्वैतदृष्टिं शिव संश्रितोऽस्मि ॥  
यत्तत्परं धाम यदन्यधामविध्वंसनाधायि---------।  
  
इत्यादि । एतदेव संवादयति उक्तं च इति सदसती सृष्टिसंहाररूपे  
  
(पगे ३५१)  
  
प्राणापानदिनरात्रिजन्ममृत्युरागद्वेषादिरूपे परस्पराव्यभिचा-  
रिणी यदा द्वन्द्वरूपतासङ्घट्टयोगेन मध्यं प्रविशतस्तदा   
प्राणार्कापानचन्द्रयोर्भोक्तभोग्यभावेन   
अन्योन्यसङ्घर्षात्मकमेलनात् झगिति उद्गत उर्ध्ववाही यो हुताशनः   
सर्वस्य अर्पितस्य इदन्तापदपतितस्य भोग्यग्रमस्य ग्रसिता, यदागमः  
  
> शुचिर्नामाग्निरुद्भूतः सङ्घर्षात् सोमसूर्ययोः ।  
> मध्यनाडीमध्यसंस्थबिन्दुसूत्ररुचित्रया ?॥  
  
इति, एतदुदानस्य परमं प्रधानं रूपं ब्राह्मणा ब्रह्माणि   
व्यानमये वक्ष्यमाणे विश्रान्तिभाजो विदुस्तदारोहे   
तदुदानभूमिकायाः सोपानकल्पत्वात् । अत एव   
मायामलदाहप्राधान्येन अद्वैतप्रधानतायां   
विशेषवैष्णवाद्यागमेषु विष्णुविरिञ्चादेरपि  
  
> वीरेश्वरतोदये भिन्नप्रमेयप्रसरः ।  
  
इति उक्तपूर्वरूपपराक्रियया तृतीयनयनस्य दर्शितमेव उन्मीलनमिति   
अलम् । अस्यां दशायां विज्ञानाकला व्यवस्थिताः,-इति सम्बन्धः । ते   
च पूर्वमेव उक्ताः । ननु इयं निर्मला दशा, तस्यां ते   
कथमित्याशङ्क्य आह यतोऽत्र दशायां शुद्धिरस्ति मलद्वयस्य   
मूलत एव अभावात्, आणवमलस्य अपि अनात्मनि पुर्यष्टकादौ जडे   
आत्मभावाभिमानः,-इत्येवम्भूतस्य निवृत्तेर्बोध एव   
आत्मत्वाभिमानात्; नतु अशुद्धिरूपो विपर्ययः, विज्ञानाकलानां च   
एतद्रूपमित्यतो हेतोरस्यां दशायां तेऽवस्थिताः । ननु एवमागमे   
तेषां बहुशाखः सुषुप्तावस्थायोगः । यदुक्तम्  
  
अकलौ दौ परिज्ञेयौ सम्यक् स्वप्नसुषुप्तयोः । (मा। वि। २।२८)  
  
इति,  
  
> त्रयोदशात्मके भेदे स्वरूपमकलावुभौ ।  
> प्रलयाकलभेदेऽपि स्वं विज्ञानाकलाबुभौ । (मा। वि। २।३०)  
  
(पगे ३५२)  
  
इति, तत् विरुध्यते । नेत्याह तेषां च इति । इहतु संसारादुत्तितीर्षतः सा   
एव उपादेया प्रथमा अवस्था या भगवत्स्वरूपापेक्षया हेयतमा   
अधमस्य प्रथमं प्रबुभूषत इव   
आपतितसेनापतित्वपरित्राणप्रकारसदृशी दशेति, ततस्तुर्यत्वेन   
गणनमिति आशयः । मन्त्रेश्वरा अपिच इति मन्त्रेशशब्दो व्याख्यायते   
। अस्यामेव इति तुर्यायाम् । यद्यपिच इति ततश्च पूर्णरूपलाभात्   
तुर्यातीतता युक्तेति यावत् । मन्त्रशब्दात् पृथगेव ईशशब्द इत्येवं   
व्याचष्टे यदिवा इति । अनुन्मीलितविमर्शाः इत्येतत् मन्त्रेषु   
दृष्टान्ताभिप्रायेण पुनरनूदितम् । तत्रैव इति तुर्यदशायाम् । तथा   
ईश्वरोऽपि तुर्येऽवस्थानं यस्य तुर्यावस्थ एवेति सम्बन्धः । ननु   
बहवस्त उक्ताः । आह तदा न जानाति इति । ईश्वरश्चासौ इति अत्र   
एकत्वं निर्विवादमितिभावः । कर्मधारयं   
जातिव्यक्त्योरेकताभिप्रायेण समर्थयते तस्याश्च इत्यादिना । ननु अत्र   
व्याख्याने मन्त्रेश्वराः केन सङ्गृहीताः । मन्त्रपदेन   
तज्जातीयत्वादीशपदेन समानवाच्यताकृतेन तन्त्रन्यायेनेति दर्शयति   
अथवा इति । तास्ताः इति । सवेद्यापवेद्यादिरूपतया मलतानवं यथा   
प्रकृष्यमाणं विविधभूमिकोद्भावनं करोति, तथा कर्तृता अपि   
क्रमेण प्रकृष्यमाणेत्यर्थः । ईश्वरशक्त्यावेशात् इति   
अहमितिप्रमातृशक्त्यावेशात्, प्रमातृविशेषरूपता समला निर्मला   
कर्तृतातिशयवती च तस्यैव युक्तेति यावत् । व्यानोऽपि इति व्यानो   
विश्वात्मकः परः । इत्यत्र । विवृतम् इति वृत्तौ । पूर्वम् इति   
सूत्रवृत्तिभ्याम् । व्यान इति व्याचष्टे तुर्यातीतपदे तु इति   
प्रवहणव्यापारासंस्पर्शनहेतुः, देशकालभेदापेक्षं गमनं   
प्रवहणं, देशकालावपिच अत्र अहन्तैकमात्रसारजातौ; नतु कथञ्चित्  
  
(पगे ३५३)  
  
भिन्नाविति । विश्वात्मकः इत्यनेन शब्देन क्वचिदीश्वर उक्तः, इहतु शिव   
एवेति दर्शयति यद्यपिच इति । प्रथमव्याख्याने मन्त्रेशपदमेकमिति   
चेतसि निधाय आह अथवा इति । प्रथम इति अयं हि पूर्णतायाः   
प्रारम्भो विज्ञानाकल इव निर्मलतायाः । प्रलयाकले   
मायाख्यमलाभावेऽपि न निर्मलता कार्ममलयोगेन तदभावस्य   
अनात्यन्तिकत्वात् । अस्य इति ईश्वरस्य वेद्यरूपतापरित्यागेन इति ।   
क्रमेण संवेदनं वेद्याकारतामवभासप्रधान्येन   
स्वीकुर्वाणं तदाकारसौक्ष्म्यात् बिन्द्वर्धेन्दुभूमी प्रतिपद्य   
तद्ध्वंसतमोरूपतया निरोधित्वादवभासभागे न्यक्कृते   
विमर्शभागस्वीकारे शब्दनभागविश्रान्त्या   
प्राणपथावलम्बिक्रमसौक्ष्म्यात् नादनादान्तरूपतामारोहति,   
ततोऽपि प्रवाहात्मकवायुरूपताप्रक्षये सङ्कोचत्यागतारतम्येन   
शक्तिव्यापिनीसमनस्कोन्मनस्कभावं प्रतिपद्यते, परतः   
शुद्धस्वभावोन्मीलने शुद्धात्मतया परमशिवतामिति । आस्तामेतत् ।   
तदेव आह प्राणशक्तिः इत्यादि परमेश्वराधिष्ठिता   
परमेश्वरोन्मेषमात्ररूपा चेत्यर्थः । कल्पशब्देन इति वृत्तिगतेन ।   
कल्पशब्दः स्वभाववाची । तथाहि परमेश्वरनिःश्वसितरूपः   
समस्तोऽयं प्रमेयप्रमातृवर्गः । तत्र उक्तं  
  
> भूततत्त्वाभिधानानां योऽधिष्ठेयः स उच्यते ।  
> पिण्डस्थ इति तं प्राहुः पदस्थमपरं विदुः ॥  
> मन्त्रास्तत्पतयः सेशा रूपस्थमिति कीर्त्यते ।  
> रूपातीता परा शक्तिः सव्यापाराप्यनामया ॥  
> निष्प्रपञ्चो निराभासः शुद्धः स्वात्मन्यवस्थितः ।  
> सर्वातीतः शिवो ज्ञेयो यं विदित्वा विमुच्यते ॥ (मा। वि। २।४२)  
  
(पगे ३५४)  
  
इति । एवं परमेश्वराभिप्रायेण व्याख्याय अस्मदाद्यभिप्रायेण   
व्याचष्टे योगिनां तु इति । तदपेक्षया इति प्राणादिग्राहकापेक्षया,   
युक्तिराभाससंयोजनवियोजनप्रकारसहस्राभासपरामर्शः, तया   
प्रतिपादितायाम् असौ इति आगमार्थसारः बहु वितत्य इति वितत्य विपुलं   
न विहित इत्यर्थः,-इति शिवम् ॥ २० ॥  
  
इति श्रीमाहेश्वरश्रीमदाचार्याभिनवगुप्तपादविरचितायामीश्वर-  
प्रत्यभिज्ञाविवृतिविमर्शिन्यामागधिकारे प्रमातृतत्त्व-  
विमर्शो द्वितीयः ॥ २ ॥  
  
समाप्तश्च अयमागमार्थसङ्ग्रहाधिकारः ॥ ३ ॥  
  
  
  
  