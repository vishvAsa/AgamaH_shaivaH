+++
title = "३ पर-दर्शन-प्रसिद्धेश्वर-प्रतिक्षेपः"

+++
  
अथ तृतीयं काण्डम्  
  
तदियता स्वदर्शनसिद्धमीश्वरं प्रमाणतः प्रतिपाद्य परदर्शनप्रसिद्धेश्वरस्वरूपं तत्प्रतिक्षेपायाह-  
  
परात्मा सर्ववित्तस्माच्चिदचिन्ति भवन्ति च ।  
  
सर्वज्ञः सर्वकर्ता च भवद्भिरीश्वरः कथ्यते, स च परमात्मैव समस्तचेतनाचेतनोपादानकारणभूतोऽस्तु किं व्यतिरिक्तेनेश्वरेणेति परिणतवेदान्तविदः ।  
तथा च श्रुतिः-  
  
पुरुष एवेदं सर्वं यद्भूतं यच्च भाव्यम् ।  
इति ।  
  
ननु चेतनानां नित्यत्वमुक्तमत कथं ततो भावः ।  
सत्यम्, अभ्युपगम्यापि एतदुच्यत इत्यदोषः ।  
  
एतत्प्रतिक्षिपति-  
  
तस्मिंश्च बीजमुख्ये तु सर्वमुक्तमनुक्तवत् ॥ १ ॥  
  
युक्तमेतत्, यदि बीजतयोपादानकारणत्वेनासावभ्युपगतो भवद्भिर्न भवेत्, तथाभूते तु तस्मिन्नभ्युपगते सर्वमेतन्नोपपद्यत एव ॥  
  
तत्रैतावन्नोपपद्यत इत्याह-  
  
न निमित्तं विनैकत्वात्तद्बीजं कार्यकृन्मतम् ।  
  
यद्बीजं तत्सहकार्यपेक्षया कार्यजननस्वभावं न केवलमेव, यथा शाल्यादिबीजम् ।  
जगतो बीजं च परमात्मा भवद्भिरिष्यते, न च तस्यान्यः सहकारी भवति पुरुष एवेदं सर्वमित्यभ्युपगमतो द्वैतपक्षस्य प्रतिक्षिप्तत्वात् ततो जगल्लक्षणकार्यानुपपत्तिरेव ।  
तदुक्तम्- नामिश्रं परिणमते इति ॥  
  
न च कोशकारेणायमनैकान्तिको हेतुरित्याह-  
  
यतो लालाकुविन्दोऽपि स्तम्भादिकमपेक्षते ॥ २ ॥  
  
सोऽपि हि लालामात्रेण कोशमभिरचयन् स्तम्भाद्याधारमपेक्षत एव ।  
यदुक्तं जैमिनीयैरपि-  
  
न च निःसाधनः कर्ता कश्चित्सृजति किञ्चन ।  
नाधारेण विना सृष्टिरूर्णनाभेरिवेष्यते ॥  
प्राणिनां भक्षणाच्चापि तस्य लाला प्रवर्तते ।  
इति ॥ २ ॥  
  
किञ्च विरुद्धयोरेकोपादानता नोपपद्यत इत्याह-  
  
चिदचिज्जनकत्वाच्च चिदचिद्धर्मभाग्भवेत् ।  
  
यथाभूते हि कार्यं तथाभूतमेव तस्योपादानकारणं यथा हेममृदादिस्वभावस्य रुचकघटादेः हेमादि, चेतनाचेतनं च कार्यं परमात्मोपादानं भवद्भिरिष्यत इति तस्यापि चेतनाचेतनविरुद्धस्वभावताप्रसङ्गः ।  
न, अतथाभूतादपि सूर्यकान्तादेर्वह्न्याद्युत्पत्तिदर्शनतोऽनैकान्तिकत्वात् ।  
न, अत एव सूर्यातपस्यैव सूर्यकान्तसहकारिणस्तत्रोपादानकारणत्वात् ।  
एतेन चन्द्रकान्तादपां व्यजनादेश्च पवनादीनामुत्पादे चन्द्रप्रभा- पवनादीनामेव चन्द्रकान्तव्यजनादिसहकारिणामुपादानत्व- मनुसन्धेयम् ।  
अववरकादिष्वपि तूलादिभ्रमणतः पवनसत्तासिद्धेः ।  
गोमयादेर्वृश्चिकोत्पादेऽप्यस्माकं चेतनस्यानुत्पादात् तच्छरीरोपादानकारणसादृश्यमस्त्येवेत्यनैकान्तिकत्वाभावाद् अत्र चेतनाचेतनविरुद्धस्वभावताप्रसङ्गस्तदवस्थ एव ॥  
  
किमत इत्याह-  
  
एकस्मिन्नेव काले च तद्विरोधान्न तद्भवेत् ॥ ३ ॥  
  
विरुद्धयोश्च तयोर्विरोधादेव भावाभावयोरिव नैकत्र युगपत् सम्भव इति तस्यापि एकस्य विरुद्धद्वयस्वभावस्यासम्भव एव ॥ ३ ॥  
  
चेतनस्योपादानत्वाभ्युपगमेनैतदुक्तमधुना तु तदेव नोपपद्यत इत्याह-  
  
उपादानत्वतस्तद्धि तत्त्वादिवदचेतनम् ।  
प्रयोजनमतः कार्ये प्रज्ञावन्तमपेक्षते ॥ ४ ॥  
  
उपादानकारणं ह्यचेतनस्वभावमेव यथा मृदादि, उपादानकारणं च परमात्माभिधानं भवद्भिरिष्यत इति तदप्यचेतनमेव, अचेतनं च चेतनाधिष्ठितं कार्यकारणस्वभावं मृदादि निश्चितमतस्तस्यापि चेतनेनाधिष्ठात्रा भवितव्यमिति ईश्वरसिद्धिः ।  
कथं तर्हि पुरुष एवेदं सर्वम् इति श्रुतिः ।  
अत एव तादर्थ्यात् आयुर्घृतम् इतिवदुपचारेण इत्यविरोधः ॥ ४ ॥  
  
अन्ये तु-  
  
महतः परमव्यक्तमव्यक्तात्पुरुषः परः ।  
पुरुषान्न परं किञ्चित्सा काष्ठा सा परा गतिः ॥  
  
इत्यादिश्रुतिसिद्धं पुरुषस्यैवात्रेश्वरमतः किमन्येनेत्याहुः ।  
तान् प्रतिक्षिपति-  
  
आत्मानुत्पन्नदेहादिभिन्नाव्यक्तदृक्क्रियः ।  
बीजाद्यतो न जानाति न च किञ्चित्करोति च ॥ ५ ॥  
  
पुरुषोऽप्यनुत्पन्नकार्यकरणः स्वदेहादौ हेतुर्वा स्याद् उत्पन्नकार्यकरणो वा ।  
तत्र बीजादव्यक्ताख्यादनुत्पन्नं देहादि यस्य, अभिन्नेऽव्यतिरिक्तेऽनभिव्यक्ते च दृक्क्रिये यस्य स यतः सुषुप्तावस्थनरवन्न किञ्चिज्जानाति करोति वा ततः कथं स्वदेहादेः कर्ता ॥ ५ ॥  
  
नापि द्वितीयः पक्षः प्रत्यक्षविरोधादित्याह-  
  
न चापि लब्धदेहादिः स्वदेहादेः स कारणम् ।  
संसिद्धमेव तत्तस्य कुतश्चिद् दृश्यते यतः ॥ ६ ॥  
  
न हि परपुरप्रवेशिनो योगिन इवात्मनः सदेहस्य स्वदेहान्तरकर्तृत्वं दृष्टं तद्देहादि तस्य पित्रादेर्हेत्वन्तरादेव दृश्यते यतः ॥ ६ ॥  
  
किञ्च-  
  
निमित्तफलजातीनां देहादेश्चाप्यबोधतः ।  
बीजादीरणसामर्थ्यविरहान्न परस्य च ॥ ७ ॥  
  
यो हि कर्ता स कार्यस्य घटादेरिव मूल्यादि निमित्तमुदकधारणादि फलं मृदाद्युपादानं शरीरचक्रादि तु सहकारि जानन् कर्तृत्वभावः सिद्धः ।  
न च पुरुषः स्वशरीरस्य निमित्तं प्रागर्जितानि कर्माणि विचित्रभोगात्मकं फलं विशिष्टशुक्रशोणिताद्युपादानमाहारादि सहकारि च ज्ञातुं शक्त इति तदनबोधात् हेतोरस्य स्वशरीरनिमित्तबीजादिप्रेरणसामर्थ्याभावतः परस्यापि लब्धदेहस्य पुरुषस्याकर्तृकत्वमिति ॥ ७ ॥  
  
स्वसिद्धेन भवतामत्रानैकान्तिकत्वमिति परः  
  
अदृष्ट्वैव मनो यद्वन्नियुङ्क्ते पुद्गलस्तथा ।  
नियोक्ष्यते हि कर्मादीन्  
  
यथैवान्तःकरणं स्वरूपेणाज्ञात्वा पुरुषो नियुङ्क्त इति भवद्भिरिष्यते तथैव बीजकर्मादीनपि स्वशरीरहेतूनज्ञात्वा प्रयोक्ष्यत इत्यज्ञातृत्वस्याकर्तृत्वसिद्धावनैकान्तिकता ।  
  
कारिकाभागेनैतत्परिहारः  
  
असिद्धत्वानुसाधनम् ॥ ८ ॥  
  
भवेदनैकान्तिको यद्यन्तःकरणस्यादृश्यत्वमस्माकं सिद्धं स्यात्, तत्तु वृत्त्यात्मना सर्वदा ज्ञानशक्तेर्ज्ञेयमेवेत्युक्तं तत्त्वसङ्ग्रहे-  
  
रविवत्प्रकाशरूपो यदि नाम महांस्तथापि कर्मत्वात् ।  
करणान्तरसापेक्षः शक्तो ग्राहयितुमात्मानम् ॥  
इति ।  
  
तस्यापि ज्ञातस्य प्रेर्यत्वात् ज्ञानं विनात्र कर्तृत्वानुपपत्तिरेव ।  
अभ्युपगम्यान्तःकरणस्यादर्शनमनैकान्तिकत्वं परिहरति-  
  
तत्रापि प्रेरको ज्ञाता सर्वस्तस्यामितो यतः ।  
  
कार्यत्वात्तस्यापि घटादेरिव चेतनेन प्रेरकेण भवितव्यमितीश्वरसिद्धिः ।  
तथा च श्रुतिः-  
  
धियो यो न प्रचोदयात् ।  
इति ।  
  
नैयायिका अणुमनसोराद्यं कर्मादृष्टकारितमिति ।  
  
अत एवेश्वराधीनः पुमान् भोगेऽपि पठ्यते ॥ ९ ॥  
  
तथा चाहुः  
  
न देवा दण्डमादाय रक्षन्ति पशुपालवत् ।  
यं हि रक्षितुमिच्छन्ति बुद्ध्या संयोजयन्ति तम् ॥  
इति ॥  
  
अत्र चोदयन्ति-  
  
पितरौ ननु पुत्रादेः कुरुतो भोगसाधनम् ।  
  
माता च पिता च तावेव यतः पुत्रस्य दुहितुर्वा शरीरमुत्पादयन्तौ दृष्टौ, अतः कथं नात्र पुंसः कर्तृत्वमिति ।  
  
एतत् प्रतिक्षिपति-  
  
न देहमात्रतः स्थूलाद्व्यतिरिक्तं कलादिकम् ॥ १० ॥  
  
तद्योगं वृत्तिलाभं च नित्यव्यापकपक्षयोः ।  
अयोनिजौ च तौ कार्यं कुर्यातां नो परस्यहि ॥ ११ ॥  
  
स्थूलमेव देहं तावुत्पादयन्तौ सिद्धौ न तु व्यतिरिक्तमिन्द्रियादि, नापि शरीरेन्द्रियाभ्यां पुंसो योगम्, नापि च नित्यत्वात् व्यापकत्वादात्मनः सर्वशरीरयोगेऽपि विशिष्टेनैव शरीरेण तज्ज्ञानक्रिययोर्वृत्तिलाभं कुरुतः नाप्ययोनिजं मषकमक्षिकादिशरीरं तौ कर्तुं सम्भाव्येते हीति यस्मात्तस्मात् न युष्मत्परिकल्पितस्यास्य बुद्ध्यादेः परस्य पुंसोऽत्र कर्तृत्वमित्यध्याहारः ततः कर्त्रन्तरसिद्धिः ॥ ११ ॥  
  
एवं स्थूलशरीरकर्तृत्वमभ्युपगम्यैतदुक्तं तदेव तु नोपद्यत इति दर्शयितुं पराशङ्कामाह-  
  
पितरौ किं न कुर्वाते शरीरोत्पत्तये बुधाः ।  
बीजसम्बन्धमात्रं चेत्  
  
यथा बीजसम्बन्धमात्रेणैव तयोः शरीरे कर्तृत्वमेवमिन्द्रियादावपि भविष्यतीति कुतः कर्त्रन्तरसिद्धिः ॥  
  
कारिकाभागेनैतत् प्रतिक्षिपति-  
  
तावता नैव तत्कृतम् ॥ १२ ॥  
  
कायादेः कार्यादन्यत्वात् तत्कारकबीजसन्निधानात्मनः कार्यस्य ॥   
  
तथा हि-  
  
मृच्चक्रमात्रयोगेन कलशो न कृतो भवेत् ।  
  
नहि अन्यस्मिन् कृतेऽन्यत् कृतं भवति ॥  
  
तदेवानयोरन्यत्वमाह-  
  
रचना तत्र कर्तव्या नानार्थाराधनक्षमा ॥ १३ ॥  
  
मृदोऽन्यदेवोदकधारणाद्यर्थकारि घटस्य स्वरूपं यतः ॥  
  
दार्ष्टान्तिकेऽप्यन्यत्वं योजयति-  
  
तथा कायेऽपि रचना पुमर्थाराधनक्षमा ।  
दृष्टा सातः परिज्ञेया कर्तृतः कुशलाद् बुधैः ॥ १४ ॥  
  
एवं बीजसंयोगरूपत्वात् कार्यादन्यदेव नानाभोगसाधनं कार्यमिति तस्यान्येनैव सातिशयेन कर्त्रा भवितव्यमिति ॥  
  
अत्र कारिकाभागेन पराभिप्रायः-  
  
बिम्बात्मा चेत्  
  
शुक्रशोणितयोः कललावस्थात्यागेन घनावस्था बिम्बमुच्यते, तस्मादेवाहाराद्युपकृतात् सा रचना न कर्त्रन्तरादिति ॥  
  
पर एतत् प्रतिक्षिपति-  
  
न तत्रैव ह्यन्यादृगपि दृश्यते ।  
  
न बिम्बमात्रात्तस्याविशेषादेकरूपैव पुत्रादेः सर्वस्य रचना स्यादिति दृष्टविरोधः ॥  
  
पुनः कारिकाभागेन परः  
  
मरुतश्चेत्  
  
पवनस्यैव सर्वत्र रचनाकर्तृत्वसिद्धेः ।  
  
आचार्य आह-  
  
न तस्यापि स्वातन्त्र्यं चितिहानितः ॥ १५ ॥  
  
पूर्वत्रापोदितं सम्यक् स्वातन्त्र्यं बीजगकर्मणोः ।  
  
यथा बीजस्योपादानकारणस्य कर्मणश्चाचैतन्यात् कर्तृत्वं निषिद्धं द्वितीयस्मिन् काण्डे तथा पवनस्यापि निषेद्धव्यमेव ।  
  
किञ्च-  
  
न चाप्येव विधं कार्यं प्रकृष्टज्ञानिना विना ॥ १६ ॥  
  
तेषु तेषु प्रदेशेषु त्वगादेर्येन न स्थितिः ।  
येषु येषु स्थितं तत्स्यादण्वर्थकृतयेऽक्षमम् ॥ १७ ॥  
  
नहि एवंविधलक्षणं शरीरादिकार्यं प्रकृष्टतरज्ञानादियुक्तं कर्ता विना सम्भवति येन तेषु तेष्वत्र शरीरे श्रोत्रनेत्रादिषु नवद्वारेषु त्वगादेः आदिग्रहणात् नेत्रादेः पादतलादिषु स्थितिर्न दृश्यते येष्ववस्थितं पुरुषार्थसाधनायासमर्थं भवेदिति न किञ्चिज्ज्ञयोः कर्तृत्वम् ॥ १७ ॥  
  
अत्र पुनः परः  
  
स्वर्गाद्युद्देशतः कर्म कुर्वतैव नरेण तत् ।  
प्रयुक्तं तच्च देहाद्यैर्न विना फलसाधकम् ॥ १८ ॥  
  
अतोऽभिसन्धिमात्रेण पुंसा सर्वं कृतं त्विति ।  
  
न वयं साक्षात् पुरुषस्य शरीरादिसर्वकर्तृत्वं ब्रूमः येनैष दोषः स्यात्, अपि तु ज्योतिष्टोमेन यजेत इत्यादि श्रुतिसिद्धं स्वर्गादि कर्म कुर्वता ।  
तदपूर्वाख्यसंस्कारद्वारेण प्रयुक्तम्, तत्तु हरीतक्यादिविशिष्टपरिणामाक्षेपेण विरेकादिफलमिव शरीराद्याक्षेपेण स्वफलं स्वर्गादि साधयतीति फलाभिसन्धानेन ज्योतिष्टोमादिमात्रमेव कुर्वता पुरुषेण तदाक्षिप्तं सर्वमेव तदनुकरणादिकृतमुच्यते, न पुनः साक्षात् कर्मणीव तत्रास्य कर्तृत्वं प्रमाणाभावादित्यदोषः ।  
  
नोद्देशस्यानैकान्तिकत्वादित्याह-  
  
न व्यापकमिदं यस्मान्निरयादौ न विद्यते ॥ १९ ॥  
  
न हि नरकदुःखाद्युद्देशेन ब्रह्महत्यादिकर्म पुरुषैः क्रियते, अपि तु दृष्टफलानुसन्धानेन कामादेरेवेति नरकफलाद्यनुपपत्तिस्तेषाम् ॥ १९ ॥  
  
अथ  
 अवीचौ नरके कल्पं वसेयुर्ब्रह्मघातकाः ।  
  
इति श्रुत्यन्तरेण तत्कर्तुस्तद्भवतीति उच्यते ।  
भवतु, उत्पादकस्तु अस्य न पुरुषोऽभिसन्धानेन विना कर्तृत्वासिद्धेरिति ततोऽन्यः चौरस्य निग्रहादौ नृपतिवदीश्वरोऽभ्युपगन्तव्यः ।  
तथा हि-  
  
व्याप्तं यच्चापि कुम्भादि दृष्टं यद्धीमता कृतम् ।  
तत्तावतैव तद्वच्च निरयादि भविष्यति ॥ २० ॥  
  
यत् कार्यत्वेन व्याप्तं घटादि तत् धीमता कृतं सिद्धम्, अतस्तदपि तस्य नरकादि कार्यत्वेनैव घटादिवद् धीमता कृतमिति गम्यते ॥ २० ॥  
  
न च व्यवहितफलोद्देशेनानुष्ठितानामपि कर्मणां कर्तृव्यापारान्तरानपेक्षया फलजनकत्वेन व्याप्तिः सिद्धेत्याह-  
  
न चाप्युद्देशमात्रेण तृप्तिः स्यात्कर्षणादितः ।  
क्रियान्तरं विना तस्मात् सामग्र्यन्तरतो भवेत् ॥ २१ ॥  
  
तद्वद्धर्मादपि कृतात्स्वर्गादि स्यात्क्रियान्तरात् ।  
तच्चेश्वरं विना नेति स सिद्धः परमेश्वरः ॥ २२ ॥  
  
आहारफलाद्यर्थत्वेन हि कृष्यादीनि लोकः करोति न व्यसनितया ।  
न च कृष्टिमात्रादेव तत्तेषां फलमपि तु तद्वर्धनरक्षणादेर्भोजनान्तात् कर्त्रन्तरव्यापारादपि ।  
तद्वत् स्वर्गाद्युद्देशेनानुष्ठितान्न ज्योतिष्टोमादेः कर्ममात्रात् स्वर्गोऽपि तु तद्भोगयोग्यशरीरादिजननकर्मान्तरसापेक्षादिति  
  
तस्यापि कर्मान्तरकर्त्रा सातिशयेन भाव्यमितीश्वरसिद्धिः ॥ २२ ॥  
  
ननु सोऽपि पुरुष एव भविष्यति ।  
यदाहुः-  
  
क्लेशकर्मविपाकाशयैरपरामृष्टः पुरुषविशेष ईश्वरः ।  
इति ।  
  
अत्राप्याह-  
  
पुम्भिश्चापेक्ष्यमाणत्वात्स चानावृतदृक्क्रियः ।  
ततश्चापास्तपुम्भावस्तद्वैधर्म्याद्विनिश्चितः ॥ २३ ॥  
  
पुरुषा ह्यविद्यावृतत्वात् किञ्चिज्ज्ञाः किञ्चित्कर्तारश्चोच्यन्ते ।  
पुरुषाशक्यशरीरकरणादिकार्यान्यथानुपपत्या तु ईश्वरः कल्प्यमानस्तद्विलक्षणोऽनावृतदृक्क्रियः सिध्यति न पुरुषविशेष एव तस्यापि पुरुषत्वात् तत्रासामर्थ्यं सामर्थ्ये वा न पुरुषत्वं यतः ॥ २३ ॥  
  
पुरुषवादी सिद्धान्तवादिनं प्रत्याह-  
  
पुंस्त्वाद्ये कल्पयन्तीशं सर्वज्ञानक्रियोज्झितम् ।  
असिद्धहेतुतस्तेऽतः स्थिता ह्यात्मनि दर्शनात् ॥ २४ ॥  
  
पुंसः सर्वज्ञत्वादिविरहात् तनुकरणनिर्माणासामर्थ्यमिति, अवश्यं तन्निर्माणसमर्थेन सर्वविदान्येन भवितव्यमिति यैः पुरुषविशेषवादिनामस्मदसिद्धादेव हेतोरीश्वरोऽन्यः साध्यते तेऽपि ईश्वरबुद्ध्या आत्मन्येव पुरुषविशेषे व्यवस्थिताः ॥ २४ ॥  
  
कथमित्याह-  
  
पुमानेव हि कस्मात्तैर्नेष्टोऽनावृतदृक्क्रियः ।  
महतापि प्रयत्नेन यदीशः परिकल्प्यते ॥ २५ ॥  
  
तनुकरणादिकार्यान्यथानुपपत्त्या हि तैः सर्वज्ञत्वादियुक्तः कर्ता कश्चित् कल्पनीयः स च पुरुषविशेष एव कल्प्यो नान्यः ।  
एवं हि न धर्मन्तरमपि कल्पितं भवतीति ॥ २५ ॥  
  
सिद्धान्तवादी त्वाह-  
  
प्रमाणाभावतो नेष्टः सर्वसर्वज्ञदोषतः ।  
  
भवेदसिद्धो हेतुर्यदि पुरुषविशेषस्येश्वरतायां प्रमाणं स्यात् तत्तु नास्ति अस्मदादिवत् तस्यापि बुद्ध्यादियुक्तत्वेन भवभिरभ्युपगमात् तदयुक्तत्वे हि  
  
मुक्त एवेश्वरः स्यात्, न तु पुरुषविशेष इति अस्मत्पक्ष एव ।  
बुद्ध्यादियोगाच्च सर्वज्ञत्वं तत्पुरुषान्तरेऽपि स्यादिति सर्वस्य सर्वज्ञताप्रसङ्गः ।  
  
किमत इत्याह-  
  
न स्युस्ततश्च शास्त्राणि लोके चोत्सारकादयः ॥ २६ ॥  
  
स्वात्मना पापकर्तृत्वं न हि सर्वार्थदर्शिनः ।  
युज्यते दृश्यते वास्य दुःखं नानाप्रकारजम् ॥ २७ ॥  
  
ततः सर्वेषां सर्वज्ञत्वात् सर्वस्य शास्त्रपरोक्षाभिधानादेः स्वयमनर्थहेतूपसेवाया नानाप्रकारदुःखवेदनस्य चाभावप्रसङ्गस्तदप्रसङ्गे ह्यसर्वज्ञा एव पुमांसोऽभ्युपगन्तव्यास्ततो नासिद्धो हेतुरिति पुरुषव्यतिरिक्तेश्वरसिद्धिः ।  
कथं तर्हि पुरुषान्न परं किञ्चित् इत्यादिश्रुतयः ।  
तदुपकारायैव प्रवृत्तेरीश्वरादेरपि सर्वस्येत्यदोषः ॥ २७ ॥  
  
शास्त्रमेवाकृतकं वेदाख्यं विधिनिषेधात्मकस्वाज्ञाव्यतिक्रमेण पुंसः प्रत्यवायफलं विदधदीश्वरो नान्य इति जैमिनीया इत्याह-  
  
शास्त्रतः कर्मनिष्पत्तिः कर्मतश्च कृतात्फलम् ।  
शास्त्रं चाकृतकं तेन किं हरेणेति  
  
एतत् कारिकाभागेन प्रतिक्षिपति-  
  
नार्थवत् ॥ २८ ॥  
  
नैतद्युक्तम् ॥ २८ ॥  
  
कुत इत्याह-  
  
कर्मसाफल्यकरणमुक्तं शम्भोः प्रयोजनम् ।  
उपरिष्टात्प्रवक्ष्यामः पुम्मुक्तिकरणं परम् ॥ २९ ॥  
  
उक्तमेव यतो व्यवहितफलं कर्मकृष्यादिवच्चिदनधिष्ठितं न कार्यं कर्तुं समर्थमिति वक्ष्यामः ॥ २९ ॥  
  
ननु दृष्टे सति नादृष्टकल्पना युक्तेति ।  
अत्राप्याह-  
  
स्वर्गादिसिद्धये यद्वत् स्थैर्यं कॢप्तं कर्मणः ।  
महेशः कल्प्यतां तद्वत्तं विना नापि तद्यतः ॥ ३० ॥  
  
यद्येवं दृष्टदेवतोद्देशात् वह्नौ सोमप्रक्षेपाद्यात्मनो ज्योतिष्टोमादेः पुरुषकर्मणोऽपवृक्तत्वादामुत्रिकफलस्य स्वर्गादेरनुपपत्तिरेव ।  
ननु स्वर्गादिफलश्रुत्यन्यथानुपपत्त्या  
  
तददृष्टेन संस्काररूपेणानपवृक्तमिति कल्प्यते, तर्हि अदृष्टस्यापि कल्पनासम्भवात् ईश्वरोऽपि कल्पनीयस्तेन विना तस्यापि फलजनकत्वासिद्धेरुक्तत्वात् ॥ ३० ॥  
  
अधुना रचनारूपत्वात् शास्त्रस्याकृतकत्वं न सम्भवतीति तत्प्रामाण्यान्यथानुपपत्त्यावश्यं भवद्भिस्तत्प्रणेता ईश्वरोऽभ्युपगन्तव्य इति दर्शयितुं शब्दनित्यत्वं तावत् प्रतिक्षेप्तुमाह-  
  
नित्यं चेद्वर्णजातं स्यात् सर्वदा किं न गृह्यते ।  
  
उपलभ्यस्वभावस्य हि नित्यत्वे स्वभावाविनाशात् सर्वदैवोपलभ्यताप्रसङ्गः ॥  
  
कारिकाभागेन परः  
  
अव्यक्तत्वात्तु  
  
न गृह्यते इत्यनुवर्तते ।  
व्यक्तस्य हि तस्य सर्वदोपलभ्यस्वभावता नाव्यक्तस्य तेनाव्यक्तत्वान्न गृह्यत इति ॥  
  
आचार्य आह-  
  
तद्व्यक्तेर्नित्यत्वे दोषनित्यता ॥ ३१ ॥  
  
शब्दस्य व्यक्तिरपि यदि नित्या ततः सर्वदा किं न गृह्यत इत्यस्य दोषस्य नित्यत्वापत्तिरेव ॥ ३१ ॥  
  
कारिकाभागेन पराभिप्रायः-  
  
अनित्या चेत्  
  
अथैतद्दोषभयादनित्या व्यक्तिः शब्दस्येत्युच्यते ।  
  
आचार्य आह-  
  
कुतो हेतोः  
  
केन प्रमाणेन भवद्भिरनित्यत्वमवगतम् ।   
  
परः प्रमाणमाह-  
  
कदाचिद्भावतस्त्विति ।  
  
कदाचित्कत्वात् सा व्यक्तिरनित्या विद्युदादिवत् ॥  
  
अत्राप्याह-  
  
शब्देऽपि तत्समानत्वादनित्यत्वं न वार्यते ॥ ३२ ॥  
  
यद्येवं स्थानकरणाभिघातादेः स्वकारणस्य भावे शब्दः कदाचित् उपलभ्येत तदभावे च नोपलभ्येत इति विद्युदादिवदनित्योऽस्तु, किमन्यया तदव्यक्त्या परिकल्पितयेति ॥ ३२ ॥  
  
ननु तदभावेऽनुपलम्भः स्तिमितवायूपरुद्धश्रोत्रत्वात् पुंसो बधिरस्येव शब्दविषयोऽन्यथासिद्धस्तत् न वर्णानित्यत्वसाधनाय पर्याप्त इति ।  
तदयुक्तम्, यतः  
  
मरुतिस्तिमिते मानं न वर्णावरकं क्वचित् ।  
  
स्थानकरणाभिघाताभावकाले विद्यमाना अपि वर्णाः स्तिमितवायूपरुद्धत्वात् श्रोत्रेण न गृह्यन्त इत्यत्र प्रमाणं नास्त्येव ।  
उद्रिक्ते हि वायौ तत्र शूलादयः स्युरिति स्तिमितग्रहणम् ।  
किञ्च श्रोत्रोपरोधस्याविशेषात् स्थानकरणाभिघातकालेऽपि वर्णा न श्रूयेरन् ॥  
  
ननु तज्जेन मरुता तदनीमभिव्यक्तत्वात् श्रूयन्त इति ।  
न, असिद्धत्वादित्याह-  
  
पृष्ठस्थार्णाग्रहान्नापि वर्णानां व्यञ्जको मरुत् ॥ ३३ ॥  
  
प्रकाशको हि व्यञ्जको नावरको विरुद्धत्वात्, वायुश्च वर्णानामावरको दृष्टो यतस्तत्पृष्ठस्थानां वाय्यनुगतानामर्णानां वर्णानां ग्रहणं नास्ति निवाते हि शब्दग्रहणात् ततो न वायोर्व्यञ्जकत्वसिद्धिः ॥ ३३ ॥  
  
अथ स्थानकरणाभिघातजेन मरुता न वर्णोपलब्धिर्येनैष दोषः स्यादपि तु श्रोत्राभ्याशमागत्य श्रोत्रस्तैमित्यं निवर्तते ततो वर्णोपब्धिरिति ।  
अत्राप्याह-  
  
कम्पाद्यभावतो नासावायात इति गम्यते ।  
  
स्पर्शशब्दधृतिकम्पलिङ्गो हि वायुः, लिङ्गाभावे च वक्तृमुखात् श्रोतुः श्रोत्राभ्याशमागच्छतीति कुतोऽवगम्यताम् ॥  
  
किञ्च  
  
कर्णच्छिद्रे हि सम्पूर्णे सर्वार्णग्रहणं भवेत् ॥ ३४ ॥  
  
व्यञ्जकेन तेन श्रोत्ररन्ध्रे व्याप्ते सति आवरणस्य निवृत्तत्वात् सर्वशब्दग्रहणप्रसङ्गः ॥ ३४ ॥  
  
अत्र परः  
  
सामर्थ्यं व्यञ्जकस्येदृग्गम्यते कार्यतः किल ।  
संश्लिष्टमपि नो वर्णान् व्यनक्त्येकस्य दर्शनात् ॥ ३५ ॥  
  
नित्यत्वे हि शब्दस्य ग्रहणान्यथानुपपत्त्या स्थानकरणाभिघातजस्य पवनस्य श्रोत्रोपकारद्वारेण व्यञ्जकत्वं यथा कल्प्यते तथैवैकैकवर्णोपलम्भात् प्रतिनियतश्रोत्रशक्त्युपकारेण प्रतिनियतस्थानकरणाभिघातजस्य वायोः प्रतिनियतवर्णव्यञ्जकशक्तिकल्पनात्, नैष प्रसङ्ग इति ॥ ३५ ॥  
  
एतत् प्रतिक्षिपति-  
  
संसिद्धे व्यक्तिकर्तृत्वे तस्येदं युक्तिमद्भवेत् ।  
  
व्यक्तिकर्तृत्वे व्यञ्जकत्वे तस्य वायोः सिद्धे कदाचित् तस्य विशेषस्य वर्णविशेषव्यञ्जकत्वमुच्यमानं शोभेत तदेव त्वसिद्धमित्युक्तम् ॥  
  
अभ्युपगम्याप्याह-  
  
न चायं व्यञ्जको धर्मः प्रदीपादौ प्रदृश्यते ॥ ३६ ॥  
  
युक्तः चक्षुःश्रोत्रादीनां व्यञ्जकानां रूपशब्दादौ व्यङ्ग्ये शक्तिभेदो विषयभेदाद् अस्य तु प्रदीपादेः रूपादिवदेक एव शब्दो विषय इति तदवान्तरभेदेन शक्तिभेदकल्पनमयुक्तमेव ॥ ३६ ॥  
  
किञ्च-  
  
सिद्धे स्थैर्ये तु वर्णानां व्यञ्जकं परिकल्प्यते ।  
स्थैर्यं तेषां कुतो हेतोः  
  
सन्तमसे हि स्पर्शादिना घटादीनां सत्त्वे सिद्धे प्रदीपादिर्व्यञ्जकः सिध्यति, तत्सिद्धौ हि मृच्चक्रदण्डादिः कारक एव उक्तः ।  
तदिहापि स्थानकरणाभिघातादीनामभावेऽपि वर्णजातस्य सत्त्वसिद्धौ यदि प्रमाणं भवेत्, भवेदेव तेषां व्यञ्जकत्वम् ।  
तदभावे तु तत्कारकतैव युक्तेति ॥  
  
परः कारिकाभागेनात्र प्रमाणमाह-  
  
प्रत्यभिज्ञानतस्त्विति ॥ ३७ ॥  
  
स एवायं वर्ण इति स्थिरवस्तुविषयात् प्रत्यभिज्ञानाख्यात् प्रत्यक्षादेव तेषां स्थैर्यमिति ॥ ३७ ॥  
  
एतत् पराकर्तोति-  
  
सन्दिग्धं प्रत्यभिज्ञानं तदतद्भावदर्शनात् ।  
शब्दे सम्यक्त्वमस्येति नैतद्धेत्वन्तरं विना ॥ ३८ ॥  
  
तदिति स्थैर्यमतदिति अस्थैर्यं तयोर्द्वयोरपि भावे तस्य प्रत्यभिज्ञानस्य दर्शनात् न विद्मः किमत्र पर्वतादाविव स्थैर्यविषयमेव तदुत धाराज्वालादाविवास्थैर्यविषयत्वात्, भ्रान्तमिति सन्देहान्न साधनम् ।  
अतः स्थैर्यसिद्धये प्रमाणान्तरमेव वक्तव्यम् ॥ ३८ ॥  
  
अथ क्वचित् भ्रान्तदर्शनेऽपि प्रत्यभिज्ञानस्य न सर्वत्र भ्रान्तता अनुभूयमानार्थविषयत्वादालोचनज्ञानवत् तदुक्तम्-  
  
स्वतः सर्वप्रमाणानां प्रामाण्यमिति गृह्यताम् ।  
नहि स्वतोऽसती शक्तिः कर्तुमन्येन पार्यते ॥  
इति ।  
  
अपि तु बाधकसद्भावादेवेति ।  
अत्रापि बाधकं प्रमाणमाह-  
  
अनेकत्वमवर्णस्य गम्यते कखगादिवत् ।  
समकालमनेकैस्तु नरैरुच्चार्यते यतः ॥ ३९ ॥  
  
प्रतिपुरुषमकारादयो वर्णा भिन्ना युगपद्बहुभिरुच्चार्यमाणत्वात् कचटतपादिवर्णवत् ।  
ननु व्यञ्जकत्वादेषां कारकत्वमसिद्धमेव ।  
सत्यम्, यदि तेषामभावेऽपि वर्णसत्त्वे प्रमाणं स्यात्, तदभावे त्वभावसिद्धौ नैषां व्यञ्जकत्वम्, अपि तु कारकतैवेत्युक्तं तन्नासिद्धता ॥ ३९ ॥  
  
एवमभ्युपगम्य प्रत्यभिज्ञानं बाधितत्वादसाधनमित्युक्तम्, अधुना तु तदेव नोपपद्यत इत्याह-  
  
प्रत्यक्षं प्रत्यभिज्ञानं नाक्षादुपरताद्यतः ।  
वर्णेषु वासनाव्यक्तिस्मरणादनुगम्यते ॥ ४० ॥  
  
नात्र प्रत्यभिज्ञानं प्रत्यक्षमपि तु तदाभास एव, यतो निर्विकल्पानन्तरत्वेन तद्विषयावसायतया तत्प्रमाणमिष्यते ।  
यदुक्तम्-  
  
अस्ति ह्यालोचनं ज्ञानं प्रथमं निर्विकल्पकम् ।  
बालमूकादिविज्ञानसदृशं शुद्धवस्तुजम् ॥  
ततः परं पुनर्वस्तुधर्मैर्जात्यादिभर्यया ।  
बुद्ध्यावसीयते सापि प्रत्यक्षत्वेन सम्मता ॥  
इति ।  
  
उच्चारितप्रध्वंसित्वेन चोपलम्भात् सर्ववर्णानामिन्द्रियव्यापारोपरतौ प्रत्यभिज्ञानं भवत् अयमिति पुरोऽवस्थितार्था संवेदनात्, न प्रत्यक्षार्थविषयमपि तु अनुभवसंस्कारप्रबोधात्मनः स्मरणादेवोपजायमानं स एवेति परामर्शसारत्वात् प्रत्यक्षाभासमेव ।  
यदुक्तम्-  
  
यदि त्वालोच्य सम्मील्य नेत्रे कश्चिद्विकल्पयेत् ।  
न स्यात्प्रत्यक्षता तत्र सम्बन्धाननुसारतः ॥  
इति ॥ ४० ॥  
  
स्यादेतत् प्रत्यभिज्ञान्यथानुपपत्त्या कतिपयकालावस्थायित्वं शब्दस्य भविष्यतीत्याह-  
  
कालं न चापि तावन्तं स्थैर्यं शब्दस्य सम्भवेत् ।  
स्थैर्ये वा सर्वनित्यत्वं प्रत्यभिज्ञानदर्शनात् ॥ ४१ ॥  
  
एवं धाराज्वालादेरपि सर्वस्य स्थैर्यकल्पनाप्रसङ्ग इति न कश्चिदनित्यः स्यात् ॥ ४१ ॥  
  
उपसंहर्तुमाह-  
  
इत्थमक्षरजातस्य नित्यत्वं नोपपद्यते ।  
पदतद्योगवाक्यानां दूरोत्सारितमेव तत् ॥ ४२ ॥  
  
एवं प्रयोक्तुर्व्यँजकत्वासम्भवेन कारणत्वाद् वर्णानामनित्यत्वसिद्धेस्तदारब्धानां पदानां तत्संयोगात्मनश्च वाक्यव्रातस्याप्यनित्यत्वं सिद्धमिति वेदस्य प्रामाण्यान्यथानुपपत्त्या ईश्वरः कर्ताभ्युपगन्तव्यो यो बौद्धैः सर्वज्ञत्वदुःसाधतया भवद्भिर्न संश्रितः न तु दोषदर्शनेनेति ।  
यदुक्तम्-  
  
यदि त्वादौ जगत्सृष्ट्वा धर्माधर्मौ ससाधनौ ।  
तथा शब्दार्थसम्बन्धान् वेदान् कश्चित्प्रवर्तयेत् ॥  
जगद्धिताय वेदस्य तथा किञ्चिन्न दुष्यति ।  
सर्वज्ञवत्तु दुःसाधमिति तैस्तन्न संश्रितम् ॥  
इति ॥ ४२ ॥  
  
अत्र परः  
  
अस्थैर्ये पदयोगानां विज्ञातसमयं पदम् ।  
नष्टमन्यदिदानीं स्यादर्थज्ञानं ततः कथम् ॥ ४३ ॥  
  
पदानां तत्संयोगात्मनां च वाक्यानामस्थैर्ये सति विज्ञातः समयः सङ्केतो यस्मिन् पदे तत् पदं सुबन्तादि नष्टमन्यदेवाभिनवकविविरचितमुत्पन्नमिति ततोऽकृतसङ्केतात् तस्मादर्थज्ञानाभावप्रसङ्गः ॥ ४३ ॥  
  
उत्तरमाह-  
  
सादृश्यान्ननु नान्यत्वं सारूप्येण निर्वायते ।  
किं कुर्मः शब्दनित्यत्वे न यतो मानमस्ति हि ॥ ४४ ॥  
  
शब्दानां हि अनित्यत्वे प्रमाणसिद्धेऽर्थानामिव सामान्यनिबन्धनमर्थप्रत्यायनादिकार्यमुपपद्यत एव ।  
सादृश्यं सामान्यमस्माकं साङ्ख्यानामिवेत्यविरोधः ॥ ४४ ॥  
  
अत्र पराभिप्रायः-  
  
अथास्मादेव नित्यत्वं शब्दानां परिकल्प्यते ।  
  
अर्थप्रत्यायनान्यथानुपपत्त्या नित्यत्वं शब्दानामुच्यते ।  
  
तदयुक्तमित्याह-  
  
स्यात्ततोऽक्षिनिकोचादेस्तत्तुल्यत्वान्न नित्यता ॥ ४५ ॥  
  
अनित्यानामपि अक्षिनिकोचकषाङ्कुशाभिघातादीनामर्थ- प्रत्यायनदृष्टेरस्यानैकान्तिकत्वात् ॥ ४५ ॥  
  
एवमपि नेश्वरकर्तृकत्वसिद्धिरत्रेति परः-  
  
शास्त्रोज्झितो न कालोऽस्ति प्रलयो नोपपद्यते ।  
प्रभातमपि नैवातस्तेन शास्त्रमकृत्रिमम् ॥ ४६ ॥  
  
ब्राह्मणेन षडङ्गो वेदोऽध्येयः गर्भाधानादिवैदिकसंस्कारसंस्कृतो ब्राह्मण्यां ब्राह्मणाज्जातो ब्राह्मणः इत्यार्यागमावैलक्षण्येनाधिकारिसंवलनयैव वेदस्य व्यवस्थितेर्बीजाङ्कुरादिप्रवाहवदनित्यत्वेऽपि अनिदं प्रथमत्वमिति ।  
अत एव शास्त्रशास्याद्युज्झितस्य प्रलयाभिधानस्य कालस्य तन्निर्माणादेश्चाहर्मुखस्यासम्भवान्नेश्वरकर्तृको वेदः ।  
तदुक्तम्-  
  
प्रलयेऽपि प्रमाणं वः सर्वोच्छेदात्मके नहि ।  
इति ॥ ४६ ॥  
  
एतत् प्रतिविधत्ते-  
  
कोटिशो मरणं दृष्ट्वा जन्तूनामवसीयते ।  
सम्भवत्येव कालोऽसौ यत्राशेषजनक्षयः ॥ ४७ ॥  
  
मषकमक्षिकादीनामसङ्ख्यातानां जन्तूनां युगपत् सृष्टिः संहारश्च दृष्ट इति सर्वप्राणभृतां जन्तूत्वादेव कस्मिंश्चित् काले युगपत् सृष्ट्या संहारेण च भवितव्यमिति सर्गप्रलयसिद्धेरदोषः ॥ ४७ ॥  
  
अत्र पराभिप्रायं कारिकाभागेनाह-  
  
कर्म तादृग्विधानं चेत्  
  
कर्मनिबन्धनो हि शरीरादेः संहारो नाहेतुकः, न च महाप्रलयनिमित्तं कर्म किञ्चित् श्रूयत इति हेत्वभावादयुक्तः ।  
तदुक्तम्-  
  
न चाप्यनुपभोगोऽसौ कस्यचित्कर्मणः फलम् ।  
इति ॥  
  
अत्रोत्तरं तद्भागेनैवाह-  
  
मरणं नैव कर्मणः ।  
किन्तु तत्क्षयतः  
  
शरीरोपसंहारोऽपि उपभोगाभावात्मकत्वान्न कर्मफलमपि तु उपभोगप्रदकर्मक्षयाक्षिप्त एव तद्वत् सर्वोपसंहारोऽपीत्यदोषः ।  
कथं तर्हि आयुष्कामो हिरण्यदक्षिणेन यजेत् मरणकामः सर्वस्वारेण यजेत् इति आयुष्यानायुष्यकर्मश्रुतयः भोगप्रदकर्मान्तराक्षेपतदुपसंहारार्था एव, न हि भोगं विना केवलमेवायुरपपद्यते भोगपदकर्मसद्भावे वा मरणं यतः ।  
  
ननु तथापि महाप्रलयानुपपत्तिः कर्मान्तराणां भोगप्रदानां भावादित्याह-  
  
स्वापोऽप्यन्यस्यापरिपाकतः ॥ ४८ ॥  
  
कर्मान्तरस्यापरिपक्वत्वात् पूर्वस्य चोपभुक्तत्वात् कियत्कालपरिपाकापेक्षाक्षिप्तः स्वापः सुषुप्ताभिधानोऽयं सिद्धो न तु कर्मफलमिति महाप्रलयस्यापि स्वापात् कर्मपरिपाकाक्षिप्तैव न कर्मफलतेति ।  
यदुक्तम्-  
  
न चाप्यनुपभोगोऽसौ कस्यचित्कर्मणः फलम् ।   
  
इति तत् सिद्धसाधनमेव ॥ ४८ ॥  
  
अथ तदानीं कथं कर्मणामविपाकः ।  
विपाकहेत्वसामर्थ्यादित्याह-  
  
कोटिशो हि क्षयं दृष्ट्वा कर्मणामवसीयते ।  
समकालं च सर्वेषां विपाकः सम्भवत्यपि ॥ ४९ ॥  
  
असङ्ख्यातानां हि मषकमक्षिकादीनां कादाचित्कः सर्गः प्रलयश्च दृश्यमानस्तत्प्रकृतीनामत्यन्तमल्पत्वेन तावन्मात्रोपभोगतोऽपचितशक्तित्वात् सुकुमारतरवनितादेरिव कर्मान्तराक्षिप्तभोगदानासामर्थ्यं विश्रमतश्च तद्दानसामर्थ्यं कर्मविपाकहेतुत्वेनानुमीयते, अन्यथा कालान्तरेऽपि मषकादीनां पक्षिणामिव भावः केन न स्यात् ।  
ननु कालविशेष एव तेषां हेतुः ।  
किमतः सोऽपि कर्मविपाकाविर्भावनयैव ।  
तद्वत् प्रकृत्यन्तराणां महत्त्वेऽपि अनवरतानन्तपुरुषभोगसाधनत्वेनापचिततरशक्तित्वात् कर्मानुरूपभोगदानासामर्थ्यतः कर्मविपाककरणत्वाभावो विश्रमतश्च तत्परिपाकसामर्थ्यमनुमीयत इति महाप्रलयसिद्धिः ।  
यदुक्तम्-  
  
न च कर्मवतां युक्ता स्थितिस्तद्भोगवर्जिता ।  
सर्वेषां तु फलापेतं न स्थानमुपपद्यते ।  
कर्मणां वाप्यभिव्यक्तौ किं निमित्तं तदा भवेत् ।  
  
इति तत् प्रतिक्षिप्तमेवेति ॥ ४९ ॥  
  
अत्र पराभिप्रायः-  
  
अशेषकर्मनाशे च पुनः सृष्टिः कुतः स्थिति ।  
  
एवमपि महाप्रलयः कर्मविनाश एव पर्यवस्यतीति पुनः संसाराभावप्रसङ्गः ।  
तदुक्तम्-  
  
अशेषकर्मनाशे वा पुनः सृष्टिर्न युज्यते ।  
इति ॥  
  
एतत् परिहरति-  
  
देहान्तरफलं कर्म क्षीयते नैव मृत्युना ॥ ५० ॥  
  
नाभुक्तं कर्म नश्यति इति नियमान्न महाप्रलयो देहान्तरोपभोग्यानां कर्मणां क्षयहेतुः, अपि तु उक्तनयेन तत्परिपाकप्रयुक्तत्वात् तत्परिपाकहेतुरेवेति नैष प्रसङ्ग इति ॥ ५० ॥  
  
इतश्च प्रलयसिद्धिरित्याह-  
  
क्ष्मादेः साकारता प्रोक्ता जन्मनस्तस्य पूर्वतः ।  
गम्यते जगतः स्वापस्तस्मात्प्राक्च जगत्क्षयः ॥ ५१ ॥  
  
यत्साकारं कार्यं तदतदाकारदुपादानकारणादुद्भवस्वभावम्, यथा वटादिः वटबीजादेः ।  
साकारं च जगत् पृथिव्यादिकार्यमतस्तस्य यत् जन्मतः पूर्वं तदविभागाकारात्मना भाव्यमित्यपि प्रलयसिद्धिः ॥ ५१ ॥  
  
अपि च-  
  
भविष्यत्प्रलयश्चापि कार्यत्वादेव गम्यते ।  
कृत्स्ननाशोऽपि कार्यस्य देहादेः सम्प्रदृश्यते ॥ ५२ ॥  
  
कृतकत्वाद्भुवनादेः शरीरादिवत् सर्वात्मना नाशेन भवितव्यमिति भविष्यतोऽपि महाप्रलयस्य सिद्धेः शास्त्रोज्झितस्यापि कालस्य सम्भवादवश्यं तत्कर्त्रा भवितव्यमितीश्वरसिद्धिः ।  
कथं तर्हि अधिकारिसंवलना ।  
अत एव बीजाङ्कुरप्रवाहवत् तत्पूर्विकैवेत्यदोषः ॥ ५२ ॥  
  
शास्त्रस्येश्वरकर्तृत्वनिषेधाय परोक्तं हेत्वन्तरमाह-  
  
धर्मतः पत्युरैश्वर्यं धर्मधीः शास्त्रतस्ततः ।  
शास्त्रं पूर्वत्र सिद्धं चेत्  
  
यद्यदैश्वर्यं तत्तत् शास्त्रार्थानुष्ठानात्मकात् धर्मादेव यथा योगिनाम् ।  
ऐश्वर्यं च जगत्कर्तुरभ्युपगतं भवद्भिरिति, तदपि धर्मादेवेति धर्मावगमहेतोः शास्त्रस्यापि पूर्वसिद्धेर्नेश्वरकर्तृकता ।  
  
अत्रोत्तरं कारिकाभागेनाह-  
  
कल्पेऽतीते तदिष्यते ॥ ५३ ॥  
  
यद्यत्र शास्त्रस्य पूर्वत्वमात्रमेव साध्यते, तत् सिद्धसाधनमेव प्रतिकल्पं सर्गवत् शास्त्रस्यापि सत्त्वात् ।  
अथेश्वरात् पूर्वत्वं साध्यते ततोऽसिद्धो हेतुरित्याह-  
  
किन्त्वैश्वर्यं महेशस्य धर्मान्नेत्यभिधास्यते ।  
  
यदि हि धर्मसाध्यत्वं तदैश्वर्यस्य सिद्धं स्यात्, स्यादेव शास्त्रस्येश्वरात् पूर्वमपि सिद्धिः ।  
न तु तद्धर्मसाध्यमपि तु अनादीत्यग्रे वक्ष्यति ।  
  
अभ्युगम्यापि प्रवाहनित्येश्वरवाद्यभिप्रायेणाह-  
  
अस्तु वा धर्मतस्तस्मादनित्यं नित्यतां व्रजेत् ॥ ५४ ॥  
  
अतोऽन्यदेव तच्छास्त्रं जाता तद्धर्मधीर्यतः ।  
जगद्धिताया तेनान्यदिदानीं तचितं मतम् ॥ ५५ ॥  
  
प्रवाहनित्येश्वरवादिनां हि ईश्वरः सर्वगत् शास्त्रं निर्माय तावदेव जगत्कृतं विधत्ते यावत् तद्विहितशास्त्रादर्थानुष्ठानेनेश्वरो ह्यन्यः सिद्धः ।  
तस्मिंस्तु आगते नियोगिवत् स्वव्यापारं सर्व शास्त्रं चोपसंहृत्य स्वात्माराम एव भवति ।  
ततः सिद्धेश्वरोऽसदास्थयैवानेन जगत्कृत्यमुपसंहृतमित्यवगत्य निशाकालं प्रतीक्ष्य सर्वगत् शास्त्रं निर्माय जगत्कृत्यं तावद् रचयति यावत्पुनस्तद्विहितशास्त्रादनुष्ठानक्रमेणेश्वरोऽन्यः सिद्ध इत्येवमन्योऽन्यश्चेति सर्गसंहारवत् शास्त्रमनित्यमपि प्रवाहतो नित्यत्वादीश्वरकर्तृकमेव ॥ ५५ ॥  
  
पुनरीश्वरकर्तृकत्वं शास्त्रस्यामृष्यमाणः परः-  
  
शास्त्रादर्थेषु विज्ञानमतो नो कृतकं हि तत् ।  
कृतकाद्वचसो यस्माद्विवक्षा सम्प्रतीयते ॥ ५६ ॥  
  
यदाह शावरभाष्यकारः-  
  
लौकिकाद्धि वाक्यादेवमयं पुरुषो वेद इति भवति प्रत्ययो वैदिकात्त्वेवमर्थ इति ।  
(१-१-२)  
  
अतो विवक्षातिरस्कारेण यतः शास्त्रादर्थ एव प्रत्ययः ततो लौकिकवन्नो कृतमिति ।  
नो निषेधे ॥ ५६ ॥  
  
एतदपि प्रतिक्षिपति-  
  
नैतस्मादकृतत्वं स्यात्प्रत्यक्षादेरसम्भवात् ।  
  
अकृतत्वं हि शब्दस्योक्तनयेन प्रत्यक्षनिराकृतमतो नानुमानेन साधयितुं शक्यम् ।  
  
यदपि उक्तं लौकिकाद्वचसो विवक्षा प्रतीयते इति तदप्यसिद्धमित्याह-  
  
वाक्याच्च सर्वतः पूर्वमर्थे धीरविशेषतः ॥ ५७ ॥  
  
वैदिकादिव लौकिकादपि वाक्यादुच्चारितमात्रादेव विदितपदपदार्थसम्बन्धस्य प्रथममर्थ एवं प्रतिपत्तिः भवति, तत्रैव औत्पत्तिकेन सामयिकेन वा सम्बन्धेन तस्याभिधाशक्तिसिद्धेः, न हि अभिधायकत्वे तयोर्विशेषः यदुक्तं भवद्भिरपि ।  
  
य एव लौकिकाः शब्दास्त एव वैदिकास्त एव च तेषामर्थाः (१-१-३० शा० भा०) इति ।  
पश्चात् तु मुख्यार्थासम्भवेन गौणो लाक्षणिको वेति, तदिदमुक्तं भवद्भिरपि ।  
  
पौर्वापर्यपरामृष्टः शब्दोऽन्यां कुरुते मतिम् ।  
इति ॥ ५७ ॥  
  
यस्य तु गौणलाक्षणिकयोरपि व्यभिचारः स इदानीं वक्तुर्विशिष्टं ज्ञानं गमयतीत्याह-  
  
व्यभिचारो न यस्य स्यादन्यार्थं तत्कथं कृतम् ।   
  
कृतं लौकिकवाक्यम् अङ्गुल्यग्रे हस्तिशतयूथमास्ते इत्यादिवाक्यवत् यदेव सर्वात्मना स्वार्थे प्रत्यक्षादिभिर्बाध्यते तदेव ततोऽन्यमर्थं वक्तुर्वञ्चनाभिप्रायं भ्रान्तिज्ञानयोगं वा गमयति, यदुक्तं भवद्भिरपि-  
  
प्रमाणान्तरमत्र बाध्यते न पुनर्हस्तिशतयूथम् ।  
इति, यद्युन्मत्तादिना अभ्यासकामेन अन्यार्थप्रतिपादनाभिप्रायेण वा न प्रयुक्तं भवेत् ।  
तैः प्रयुक्ते तु न तमपि अपि तु विवक्षामात्रकमेवेत्युक्तम् ।  
यस्य तु प्रत्यक्षादिभिर्व्यभिचारो नास्ति तद्वाक्यं न वक्तुरभिप्रायं नापि विवक्षामात्रम्, अपि त्वर्थमेव प्रतिपादयतीति ।   
  
अत्र कारिकाभागेन परः  
  
जातत्वात् संशयस्तन्त्रे  
  
यद्येवमुत्पन्नत्वेनार्थप्रतिपादकत्वेन चाविशेषात् लौकिकवाक्य इव शास्त्रेऽपि अर्थविषयः संशयः स्यात्, न च भवति तस्मादनुत्पन्नमेव तदिति ।  
  
भागान्तरेणैतत् प्रतिक्षिपति-  
  
अजातं तर्हि किं भवेत् ॥ ५८ ॥  
  
यदि रचनात्मकमपि तन्त्रं नानित्यम्, घटाद्यपि तथैव स्यात् ततश्च सर्वस्य नित्यताप्रसङ्ग इत्युक्तम् ।  
कथं तर्हि न ततः संशयः ।  
संशयहेतोः प्रतारकत्वस्याभावात् तदभावश्चाप्तप्रयुक्तत्वात् पित्रादिवाक्येष्विवेति वक्ष्यामः ॥ ५८ ॥  
  
ये त्वाहुर्नेह व्याकरणे वस्तुतोऽर्थः शब्दस्य अपि तु विवक्षित इति तान् प्रत्याह-  
  
पदार्थान्वयहीनश्च वाक्यार्थः स्यादलौकिकः ।  
न पदं विद्यते यस्माद्विवक्षाप्रतिपादकम् ॥ ५९ ॥  
  
न हि विवक्षा वाक्यस्यार्थः पदार्थस्य वाक्यार्थानुपपत्तेः पदान्येव सम्बद्धानि वाक्यं यतः, न च पदस्यार्थो विवक्षा अपि तु बाह्य एवेति वाक्यस्यापि स एव युक्त इति नातो वेदस्याकृतकत्वसिद्धिः ॥ ५९ ॥  
  
पुनरीश्वरकर्तृकतानिषेधे वेदस्य परो हेत्वन्तरमाह-  
  
परोक्षो ननु शास्त्रार्थो विशेषत्वादलैङ्गिकः ।  
लिङ्गिसामान्यगमकं तद्व्याप्तं लिङ्गमिष्यते ॥ ६० ॥  
  
अविदित्वा च तत्कश्चित् कथं शास्त्रं करिष्यति ।  
  
चोदनालक्षणोऽर्थो धर्मः स च कार्यात्मको न सिद्धस्वभाव इति न प्रत्यक्षनिमित्तः ।  
यदाह सूत्रकारो जैमिनिः ।  
  
सत्सम्प्रयोगे पुरुषस्येन्द्रियाणां बुद्धिजन्म तत् प्रत्यक्षमनिमित्तं विद्यमानोपलम्भनत्वात् इति ।  
प्रत्यक्षपूर्वकत्वाच्चानुमानादिवत् सम्प्रति निमित्तत्वम् इति भाष्यकारश्च, विशेषितत्वाच्चाननुमेयः धर्मो हि ज्योतिष्टोमादिरेक एव सकलाध्यायिभिस्त्रयीतो होत्रुद्गात्रध्वर्युकर्मभेदेन प्रतीयते, न हि प्रत्यध्यायिनमनुष्ठातारं वा त्रय्यां तदर्थस्य वा ज्योतिष्टोमादेर्भेदः शाखाभेदेऽपि तत्स्वरूपाभेदात् ।  
यदुक्तम् सर्वशाखाप्रत्येयमेकं कर्म ।  
इत्येकत्वेन विशेषित्वान्न साध्यधर्मसामान्येन सपक्षे सिद्धव्याप्तिः अत एव साध्यधर्मसामान्यानुमातुः लिङ्गस्याविषय इतीश्वराभ्युपगमेऽपि तस्य चोदनाव्यतिरेकेण धर्मावेदकप्रमाणासम्बन्धादविदितस्य चोपदेष्टुमशक्यत्वान्न चोदनाकर्तृत्वसिद्धिः ।  
  
एतत् पराकरोति ।  
  
प्रामाण्ये तस्य संसिद्धे वक्तुं युक्तमिदं बुधाः ॥ ६१ ॥  
  
सिद्धमेव यतः कुर्यादक्षाद्यविषये मतिम् ।  
  
हेयोपादेयतदुपायपरिच्छेदकत्वं हि प्रमाणत्वम् ।  
यदाहुः हेयोपादेयतत्त्वस्य साध्युपायस्य वेदकः ।  
  
यः प्रमाणसमाविष्टः ।  
इति ।  
  
तस्मिन्नीश्वरप्रामाण्ये सिद्धे नैतत् वक्तुं युक्तमिति काक्वा दर्शयति ।  
तच्च प्रामाण्यं तस्य वक्ष्यमाणसर्वज्ञत्वसिद्ध्यैव सिद्धमिति चोदनावत् तज्ज्ञानमपि अक्षाद्यतीतं भूतं भविष्यत् सूक्ष्मं व्यवहितं विप्रकृष्टमेवञ्जातीयकं सर्वमर्थवगमयितुं  
  
समर्थमिति कथं न धर्मविषयमपि स्यात् ।  
ननु कार्यत्वात् धर्मस्य तद्विषयत्वं न सम्भवतीत्युक्तम् ।  
न फलादिनानैकान्तिकत्वात् फलकर्मण्यतिरेकेण च कार्यान्तरस्यासिद्धेः ।  
ननु नियोगात्मकमेव तत् ।  
किमतस्तस्यापि प्रेषणाध्येषणादिरूपत्वेन स्वाम्याद्याशयविशेषात्मकत्वतः प्रमाणान्तरगोचरत्वात् ।  
ततोऽन्य एवासौ अपौरुषेयविषयः प्रमाणान्तरागोचर इति चेत्, न ।  
तथाभूते सम्बन्धग्रहणाभावेन शब्दादप्रतीतेर्न हि अलौकिकः शब्दार्थः सम्भवतीत्युक्तम् ।  
न प्रेषणाद्युपाधिद्वारेण अस्त्येवात्र व्युत्पत्तिरिति चेत्, न, तर्ह्यलौकिकोऽसौ उपाधिद्वारेण तेषां प्रमाणान्तरविषयत्वादिति, अत एव नियोगस्य नियोक्तृव्यापारात्मकत्वात् लौकिकवाक्यवत् वेदेऽपि नियोक्त्रा भवितव्यमितीश्वरकर्तृकत्वसिद्धिः ।  
एतदेवाह-  
  
न च बाधास्ति येनास्य तत्प्रामाण्यनिवारणम् ॥ ६२ ॥  
  
न च बाधकप्रमाणमस्ति येनेश्वरस्य तस्मिन् धर्मे प्रमाण्यनिवारणमवेदकत्वं सिद्ध्येत् ।  
  
ननु साधकमपि प्रमाणं नास्तीत्याह-  
  
इत्थंरूपं ततस्तर्हि साधुकारणजं हि तत् ।  
  
तत एव तर्हि बाधकप्रमाणाभावात् सर्वज्ञस्येत्थं रूपं धर्मावेदकमपि तत् ज्ञानं सिद्ध्यति तस्माच्च साधुकारणजं तदिति ॥  
  
तदेव साधुकारणजत्वं तज्ज्ञानस्याह-  
  
त्रिकालार्थाविसंवादि ज्ञानं चेशेऽभिधास्यते ॥ ६३ ॥  
  
न हि त्रिकालामलवेदिनः कारणदोषो ज्ञानानुत्पादे सम्भवति ।  
तर्हि कालत्रयानवच्छेदप्रतीतेर्नियोगस्य तज्ज्ञेयत्वासिद्धिः ।  
सत्यम्, यदि प्रतीयते, स तु अग्निहोत्रं जुहुयात् स्वर्गकामः इत्यादिभिः वाक्यैः भूतर्तमानतातिरस्कारेण भविष्यत्सामान्य एव प्रतीयते ।  
यदाह शावरभाष्यकारः भविष्यश्चैषोऽर्थो न ज्ञानकालेऽस्ति इत्यविरोधः ॥ ६३ ॥  
  
अत एवेदपि सिद्ध्यतीत्याह-  
  
न चाप्यसर्ववित्कश्चिदल्पायुश्च करोति तत् ।  
परस्पराविरुद्धत्वमहदव्याहतत्वतः ॥ ६४ ॥  
  
वेदस्य कर्तरि अनुमानतः सिद्धे परस्पराविरुद्धार्थत्वेन तस्य प्रतीतिः शाखानिरुक्तप्रातिशाख्याद्यङ्गभेदेन अतिमहत्त्वाच्च सिद्धार्थप्रतिपादकानां तदेकदेशानां प्रत्यक्षादिविरोधसम्भवेऽप्यर्थवादादिनाप्युपपत्तितः प्रमाणान्तरव्याघातासम्भवाच्च तत्कर्तरि अपि तथाभूतज्ञानाद्यतिशयसिद्धेः सर्वज्ञत्वानादित्वादिसिद्धिः ॥ ६४ ॥  
  
ननु बहवः कथञ्चिदंशांशिकया तथाभूतमपि वेदं करिष्यन्तीत्याह-  
  
बहूनां करणे न स्यात्प्रोक्तलक्षणसङ्गतिः ।  
  
तदानीं हि प्रोक्तानां मन्त्रब्राह्मणानां सर्वासां च शाखानामङ्गप्रत्यङ्गादिलक्षणानां चान्वयो न भवेत्, भिन्नकर्तृकत्वात् बौद्धार्हतशास्त्राणामिव ॥  
  
अथ बहुभ्यः समुपजीव्य एक एव तत्र कर्ता भविष्यतीत्युच्यते ।  
तत्राप्याह-  
  
एकस्य शक्तिकॢप्तौ स्यात् प्रद्वेषः केवलो हरे ॥ ६५ ॥  
  
एवं हि पूर्वोक्तविशेषणविशिष्टं वेदं विदधानः स एवेश्वरः सिद्ध इत्यविवादः ॥ ६५ ॥  
  
एतदेव द्रढयुतुमाह-  
  
महतो भूतपूर्वस्य लिङ्गमीश्वरनिर्मिते ।  
चरितार्थं भवेत्तस्मादीश एवात्र युज्यते ॥ ६६ ॥  
  
महतो बहुप्रकारस्य वेदे कर्तृसमूहस्य भूतपूर्वस्य सिद्धौ यल्लिङ्गं तदीश्वरनिर्मितत्वे हि एकस्मिन् चरितार्थमिति, न बहूनां कल्पनं युज्यते ।  
यदाहुः-  
  
कल्पितः कल्पनं हन्ति तत एवार्थसिद्धितः ।  
इति ॥ ६६ ॥  
  
इतश्च साधुकरणजं तज्ज्ञानमित्याह-  
  
न च प्रतारकः शर्वो यस्मात्सर्वजगत्पतिः ।  
प्रतार्य प्राणिनस्तेभ्यः किमपूर्वमवाप्स्यति ॥ ६७ ॥  
  
प्रतारका हि रथ्यापुरुषाः केन केनचित् स्वप्रयोजनेन प्रतारयन्ति ।  
तस्य तु परार्थवृत्तेः स्वप्रयोजनाभावात् कुतः प्रतारकता ॥ ६७ ॥  
  
किञ्च-  
  
परार्थं मन्त्रवादाश्च येन सर्वविदा कृताः ।  
सर्वश्रेयोयुताः सर्वे स कथं हि प्रतारयेत् ॥ ६८ ॥  
  
परोपकारायैव येन मन्त्रवादा रसरसायनपातालगुटिकाः सर्वस्य काम्यमानस्य श्रेयसः साधका बहवो विरचितास्तस्य प्रतारकत्वं न सम्भवत्येव ॥ ६८ ॥  
  
न चापि पुरुषाणामत्र कर्तृत्वमित्याह-  
  
परोक्षो मन्त्रवादार्थो विशेषत्वादलैङ्गिकः ।  
सेतिकर्तव्यताकोऽपि ज्योतिष्टोमादिवन्नृणाम् ॥ ६९ ॥  
  
पुरुषाणां हि प्रत्यक्षसिद्धे हरीतक्यादेर्विरेकादाविवानुमानसिद्धे वा चक्षुरादेः पटलादिनिवृत्त्यादाविव शास्तृत्वं स्यात्, न तु इन्द्रियातीते प्रोक्तनयेन विशेषत्वाच्चाननुमेये ज्योतिष्टोमादेः स्वर्गादाविव ।  
मन्त्रवादशास्त्रस्य चार्थोऽङ्गव्रातेनेतिकर्तव्यतया ध्यानधारणादिकया युक्तः फलसाधनत्वेन न प्रत्यक्षसिद्धो विशेषत्वाच्चाननुमेय इति न शास्तृत्वं पुरुषाणां सम्भवति- इतीश्वरस्य युक्तम् ॥ ६९ ॥  
  
न च वेदाङ्गानामिव वेदकर्तृसिद्ध्यैव कर्तृसिद्धिर्मन्त्रवादानामित्याह-  
  
प्रसिद्ध्यसम्भवाच्चापि न वेदे गरुडादयः ।  
कर्तारः सर्वविच्चैषां गम्यतेऽनुग्रहैकधीः ॥ ७० ॥  
  
प्रसिद्ध्या हि अनादिप्ररूढ्या त्रय्यामेव वेदता शाखाविशेषाणां च वेदविशेषशाखात्वं न प्रमाणान्तरेण ।  
न च वेदविषया मन्त्रवादानां प्रसिद्धिरिति भिन्नशास्त्रत्वेन पृथक् तेषां कर्तृविशेषसिद्धौ प्रयत्नः कृतः ॥ ७० ॥  
  
अत्र परोऽसाधुकरणजमीश्वरस्य ज्ञानं साधयितुमाह-  
  
सर्वज्ञानक्रियाहीनो वक्तृत्वात्तर्हि शङ्करः ।  
  
वक्तृत्वादस्मदादिवद् ईश्वरः सर्वज्ञानादिरहितः ॥  
  
तदयुक्तमसिद्धत्वादित्याह-  
  
वक्तृत्वं शास्त्रकर्तृत्वं नैतस्मात् प्रोक्तदूषणम् ॥ ७१ ॥  
  
नास्मदादिवत् वचनमात्रकर्तृत्वं वक्तृत्वमत्र सिद्धम्, अपि तु अन्यदेव तत् शास्त्रप्रकर्तृत्वम्, न च तस्यासर्वज्ञत्वेन व्याप्तिः सिद्धा ॥ ७१ ॥  
  
विरुद्धश्चायं हेतुरित्याह-  
  
अस्माच्च प्रत्युतेशानः सर्वज्ञः सम्प्रतीयते ।  
शास्त्रं हि कुर्वतानेन सर्वमेव कृतं भवेत् ॥ ७२ ॥  
  
फलजातं यतः पुंसां सर्वं शास्त्रात्प्रसिध्यति ।  
  
तदिदमुक्तम् ।  
  
न चाप्यसर्ववित् कश्चिदल्पायुश्च करोति तत् ।  
  
इति ॥ ७२ ॥  
  
अत एवाह-  
  
चोद्यं चेदृक्कथं कुर्यात्प्रागुक्ताखिलमानवित् ॥ ७३ ॥  
  
अज्ञस्यैवैतत् चोद्यं न तु पूर्वोक्तप्रमाणसंस्कृतस्येति तदेवं साधुकरणजनितत्वादीश्वरज्ञानं धर्मादिविषयमपि सम्भवतीति शास्त्रस्य प्रमाणान्तरागोचरार्थत्वात्, न ईश्वरकर्तृकत्वासिद्धिः ॥ ७३ ॥  
  
अत्र स्वयूथ्यः  
  
स्वमतस्यैव मानत्वे यत्नं सर्वं करोति हि ।  
वेदस्यापि प्रमाणत्वे किं मुधैव कृतः श्रमः ॥ ७४ ॥  
  
सर्वेण हि प्रेक्षावता स्वदर्शनस्यैवाप्रामाण्यशङ्काप्रतिक्षेपाय यत्नो विधेयः न च दर्शनान्तरस्य निष्प्रयोजनत्वात्, अविशेषः सर्वागमप्रामाण्यसमर्थनेनानवस्थाप्रसङ्गाच्चेतीश्वरकर्तृत्वेन वेदप्रामाण्यसमर्थनमेतत् भवतोऽनुपपन्नमेव ॥ ७४ ॥  
  
तदयुक्तम्, तस्यैवेहापेक्षणीयत्वान्नागमान्तराणामित्याह-  
  
वेदं विना न कर्मास्ति कलादि च न तद्विना ।  
छेत्तव्यं दीक्षया सर्वं कर्मादीति प्रभाषितम् ॥ ७५ ॥  
  
अनुज्ञाताश्च वेदोक्ता शैवे वर्णाश्रमादयः ।  
वेदस्यापि प्रमाणत्वे यत्नोऽस्माभिरतः कृतः ॥ ७६ ॥  
  
यतोऽनेकजन्मसम्भृतं धर्माधर्मात्मकं कर्म सर्वस्य कलादिक्षित्यन्तस्य तत्त्वभावभूतभुवनात्मनः संसारस्य हेतुभूतं दीक्षया च्छेद्यमिहोक्तम् ।  
न चाज्ञातस्य च्छेद्यत्वमुपपद्यते न च वेदं विना तस्याविकलस्य ज्ञानं सम्भवति बौद्धोक्तस्य चैत्यशयनादेरपि आर्हतोक्तस्य केशलुञ्चनादेर्धर्मस्य कथञ्चित् तदेकदेशत्वात्, यदुक्तम् ।  
  
सर्वः क्लेशो हि पापस्य क्षपणे पर्यवस्यति इति ।  
म्लेच्छकल्पितस्य तु परप्राणहरणादेर्धर्मस्यापि अधर्मतया तेन व्याप्तत्वात् ।  
यतश्चेह वेदोक्ता वर्णाश्रमस्थितिः पाल्यत्वेन श्रूयते ।  
  
इति वर्णाश्रमाचारान्मनसापि न लङ्घयेत् ।  
यो यस्मिन्नाश्रमे तिष्ठेद्दीक्षितः शिवशासने ॥  
  
स तस्मिन्नेव सन्तिष्ठेच्छिवधर्मं च पालयेत् ।  
इति सर्वकर्मविच्छेदोपदेशान्यथानुपपत्त्या तत्तद्वर्णाश्रमव्यवस्थापनश्रुतेश्च वेदस्यास्माभिः प्रमाण्ये यत्नो विहितः नागमान्तराणामिति ॥ ७६ ॥  
  
ननु तस्य प्रमाणत्वेन सिद्धेस्तथाप्ययं यत्नो निष्फल इत्याह-  
  
वेदो मुमुक्षुभिश्चान्यैः प्रत्याख्यातो यतो भवेत् ।  
  
यतो बौद्धार्हतादिभिर्वेदस्य प्रामाण्यं प्रत्याख्यातमेव ततोऽयं यत्नः सफल एव ।  
  
न च तत् प्रत्याख्यातुं शक्यमित्याह-  
  
वेदं विना न जन्तूनां कुतो मोक्षो भवं विना ॥ ७७ ॥  
  
न हि हेयं तत्साधनं चापरिज्ञाय मोक्ष उपपद्यते ।  
न च वेदं विना तस्य सार्वरूप्येण ज्ञानं सम्भवतीत्युक्तम् ।  
अतो मोक्षोपदेशान्यथानुपपत्या तैरपि वेदः प्रमाणत्वेनाभ्युपगन्तव्य एवेति ॥ ७७ ॥  
  
यद्येवं, शान्तिं कुर्वतो वेतालोत्थापनमेतदिति परः ।   
  
वेदे मोक्षस्य सिद्धत्वात्किं शैवेन प्रयोजनम् ।  
  
एवं हि वर्णाश्रमव्यवस्थादेरिव मोक्षस्यापि वेदादेवावगतेरनुवादकत्वेनाप्रामाण्यमेव शास्त्रस्येति ॥  
  
अथ परस्परानपेक्षयैकार्थप्रतिपादकत्वेऽपि शाखाद्वयस्येव विकल्पतः प्रामाण्यमनयोर्भविष्यतीत्याह-  
  
तत्स्थस्येहाधिकारित्वाद्विकल्पोऽत्र न युज्यते ॥ ७८ ॥  
  
युक्तं शाखाद्वयस्य विकल्पतः प्रामाण्यं समशिष्टत्वात् ।  
इह तूत्पत्तिशिष्टवेदसंविद्व्यवस्थितस्य ब्राह्मणादेरधिकारात् वेदत एवावगतिः प्रथममवश्यम्भाविनी तस्य- इति विषमशिष्टत्वाद् विकल्पानुपपत्तेरप्रामाण्यमेव ॥ ७८ ॥  
  
अथ ज्योतिष्टोमेन स्वर्गकामो यजेत् दर्शपौर्णमासाभ्यां स्वर्गकामो यजेत इति वाक्योरेकस्वर्गफलत्वेऽपि प्रयोगभूयस्त्वात् फलभूयस्त्वेनैवात्रैतयोरागमयोरेकफलत्वेऽपि प्रयोगभूयस्त्वात्फलभूयस्त्वेन प्रामाण्यं भविष्यतीत्याह-  
  
मतद्वयोक्तकरणं फलभूयस्त्वतो न तत् ।  
  
नैतत् युक्तं स्वर्गादेः फलस्येव मोक्षस्यातिशयासम्भवात् ॥  
  
इतश्चास्याप्रामाण्यमित्याह-  
  
निर्युक्तिकश्च गदितः क्रियया कर्मसङ्क्षयः ॥ ७९ ॥  
  
ज्ञानादेवाज्ञाननिवृत्तिद्वारेण मोक्षस्य सिद्धेर्दीक्षात्मनः कर्मणो मोक्षहेतुत्वप्रतिपादकमेतत् शास्त्रम् अग्निना सिञ्चेत् इति श्रुतिवदप्रमाणमेव ।  
तदुक्तम् ज्ञानाग्निः सर्वकर्माणि भस्मसात्कुरुते इति ।  
मीमांसकस्य चात्र पूर्वपक्षवादित्वात् कर्मसङ्क्षय एव मोक्ष इत्युक्तम् ॥ ७९ ॥  
  
इयत् परवचनं प्रतिक्षेप्तुमाह-  
  
सर्वमुक्त्युत्तमा गीता शिवता शिवशासने ।  
फलेभ्यश्चापि सर्वेभ्यो विज्ञेया साधिकाधिका ॥ ८० ॥  
  
भवेदेष दोषो यदि पुरुषतत्त्वावधिरेवात्रापि मोक्षो भवेत्, अत्र तु शिवतत्त्वावाप्तिः दर्शनान्तरानधिगतोऽपूर्व एव सर्वज्ञत्वसर्वकर्तृत्वात्मकः श्रूयत इति बौद्धवैशेषिकार्हतसाङ्ख्यपाञ्चरात्रवेदान्ताद्युक्तेभ्यः क्रमेण सातिशयेभ्यो मोक्षेभ्योऽतिशयेन सातिशयो ज्ञेय इति कुतः पूर्वोक्तो दोषः ।  
यच्छ्रूयते ।  
  
बुद्धितत्त्वे स्थिता बौद्धा गुणेषु त्वार्हताः स्थिताः ।  
गुणमूर्ध्नि स्थिताः साङ्ख्या अव्यक्ते पाञ्चरात्रिकाः ॥  
  
स्थिता वेदविदः पुंसि ।  
इत्यादि ॥ ८० ॥  
  
एतदेवाह-  
  
अनुष्ठानातिरेकाच्च फलाधिक्यं विपश्चितः ।  
अनुक्तमपि कल्प्यं तत्राप्रामाण्यमसम्भवात् ॥ ८१ ॥  
  
अनुष्ठानहेतुत्वादनुष्ठानं ज्ञानमुच्यते तस्यास्य सर्वान्यागमप्राप्यस्थानान्तरप्रदर्शनेन प्रोक्तक्रमतः प्रवृत्तेः सर्वागमेभ्यः सर्वविपर्ययत्वेनातिशयसिद्धितो  
  
सिद्धितो हे पण्डिताः सर्वोत्कृष्टमनुक्तमपि मोक्षात्मकं फलं कल्पनीयं किमुक्तं न सम्भाव्यत इति नात्राप्रामाण्यदोषः पूर्वोक्तः ॥ ८१ ॥  
  
नापि द्वितीय इत्याह-  
  
दीक्षयैवाप्यते सर्वं नैष्ठिकेऽप्युदितं क्वचित् ।  
वेदाद्युक्तमतस्तत्र नैष्फल्याद्विनिवर्तते ॥ ८२ ॥  
  
युष्मदागमेऽपि वेदादिविहितस्य कर्मणः क्रियया क्षय उपनिषत्सु श्रूयते ।   
  
यदोत्तमाधिकारेऽस्मिन् दीक्षितो वेदविद् भवेत् ।  
क्षीयतेऽस्य सदा कर्म सर्वं सुकृतदुष्कृतम् ॥  
  
इति ॥ ८२ ॥  
  
न केवलं ज्ञानकाण्ड एव यावत् कर्मकाण्डेऽप्येतद्विहितमित्याह-  
  
शुभया क्रियया वेदे क्षयः पापस्य चोदितः ।  
  
चान्द्रायणादिना प्रायश्चित्तकर्मणा दुष्कृतक्षयश्रुतेर्न निर्युक्तिकः क्रियया कर्मसङ्क्षयो भवतामिवागमसिद्धत्वादित्यदोषः ।  
  
ननु युक्तिरत्रानुमानमभिमता चान्द्रायणादीनां दिव्येन प्रत्ययेन घटादिना शुद्धिहेतुत्वनिश्चयात् ।  
यदुक्तम्-  
  
अधर्मात्तमसो देहे गुरुत्वं यत्क्षयोऽस्य तु ।  
धर्मतो लघुतोत्पादाद्घटतः सम्प्रतीयते ॥  
इति ।  
  
अत्राप्याह-  
  
दृष्टश्च तत्क्षयः शैवे क्रिययैव तुलादिना ॥ ८३ ॥  
  
इहापि घटदीक्षायामेवंविधा युक्तिरस्त्येवेति न निर्युक्तिकः क्रियया कर्मसङ्क्षयो गदित इति ॥ ८३ ॥  
  
अपि च-  
  
दीक्षातो यदि नेष्येत कर्माभावः कुतोऽन्यतः ।  
  
कर्मवादिभिर्हि कार्येऽर्थे वेदस्य प्रामाण्याभ्युपगमात् ज्ञानादिप्रतिपादकस्योपनिषद्भागस्य सिद्धार्थत्वेनाप्रमाण्यप्रसङ्गतः स्तुत्यर्थत्वेनार्थवादतया कर्मकाण्डान्वयतः प्रामाण्यसमर्थनात् ज्ञानयोगात्मनोऽन्यस्यासिद्धेः क्रियाविशेषात् यदि कुतश्चित् नेष्यते, तदा वेदस्य मोक्षशास्त्रत्वाभावप्रसङ्गतो बौद्धादीनामत्र प्रमाण्यप्रसङ्गः इति मोक्षशास्त्रत्वान्यथानुपपत्त्यावश्यं कुतश्चित्  
  
क्रियाविशेषात् कर्माभावोऽभ्युपगन्तव्यः यतश्चाभ्युपगम्यते सैव दीक्षेति न निर्युक्तिकः क्रियया कर्मसङ्क्षयः ।  
  
अत्र परोऽन्यथा कर्माभावमाह-  
  
अकृतेरुत्तरेषां स्यात्पूर्वेषामुपभोगतः ॥ ८४ ॥  
  
तदिदमुक्तम्-  
  
नित्यनैमित्तिके कुर्यात्प्रत्यवायजिहासया ।  
मोक्षार्थी न प्रवर्तेत तत्र काम्यनिषिद्धयोः ॥  
  
इति ॥ ८४ ॥  
  
एतत् प्रतिक्षिपति  
  
अनेकजन्मसम्भोग्यान्येकस्मिन्नेव जन्मनि ।  
कर्माणि कुरुते तस्माद्रभसाद् भणितं त्विदम् ॥ ८५ ॥  
  
भवेदेतत् यदि प्रतिजन्म एकजन्मभोग्यान्येव पुरुषः कर्माणि कुर्यात्, अनेकभवभोग्यानि तु ज्योतिष्टोमादीनि नानाफलानि ब्रह्महत्यादीनि कुर्वन् दृश्यत इति पूर्वेषामुपभोगतः क्षयोऽसिद्धः, न हि नरकस्वर्गादिफलयोरेकजन्मन्येवापभोगः सम्भवतीति प्रमाणस्वरूपापर्यालोचने नैतत् कथितं भवद्भिः ॥ ८५ ॥  
  
ततश्च यदि नामेह न कृतं कर्म जन्मनि ।  
जन्मान्तरं तथापि स्यात्पूर्वस्मादेव कर्मणः ॥ ८६ ॥  
  
पूर्वेषामुपभोगत सर्वेषां क्षयस्यासिद्धेरस्मिन् जन्मनि प्रत्यवायफलहेतोरकरणेऽपि पूर्वतरकर्मभ्यो जन्मान्तराणि सन्त्येवेति नित्यनैमित्तिके कुर्यात् इत्याद्युक्तो मोक्षसाधनन्यायोऽनैकान्तिकत्वादयुक्त एव स्यात् ॥ ८६ ॥  
  
एवमनेकभवभोग्यकर्मसम्भवे यदेव तीव्रवेगं तदेव मन्दवेगान्यकर्मोपभोगोपमर्देन स्वकार्यमभिनिर्वर्तयत् एकस्यैव जन्मनो हेतुः सम्पद्यत इति कर्मान्तराणां तदुपमर्दादेवाभावाभावसिद्धेर्नानैकान्तिकतास्य हेतोरित्याह-  
  
अनेकभवभोग्यानि कर्माणि कुरुते पुमान् ।  
तत्राप्येकस्य सम्भोगात्र नाशः सर्वकर्मणाम् ॥ ८७ ॥  
  
तत्र तेषु अनेकभवभोग्येषु कर्मसु मध्यादेकस्य भोगाद्धेतोर्न सर्वेषां कर्मणां क्षयस्तद्वदेवाभुक्तत्वाद् यत् श्रूयते ।  
  
नाभुक्तं कर्म नश्यति ।  
इति ।  
  
अपि तु तुहिनपाताद्युपरुद्धबीजवत् कालान्तरेण फलदातृतया वासनात्मतया तावत् तिष्ठन्तीति अतीव्रवेगानां कर्मणां नाशासिद्धेस्तेभ्यो जन्मान्तराणि सन्त्येवेति नैकस्मिन् जन्मनि प्रत्यवायफलहेतोरकरणमात्रेण मोक्ष इति ।  
अथ प्रतिजन्मविषयमेतदित्युच्यते, तदयुक्तं म्लेच्छादिजन्मविषयत्वेनानधिकारतोऽसम्भवात् तन्नित्यानुष्ठानस्य च प्राणिवधादेर्निषेध्यत्वेन प्रत्युत जन्मान्तरहेतुत्वतो विरुद्धत्वात् ॥ ८७ ॥  
  
ननु यावन्न सर्वकर्मक्षयो न तावन्मनुष्यजन्म, यदुक्तम्-  
  
आद्यो हि देहः पुरुषार्थमूल- स्ततोऽप्यन्ये कर्ममूलाः प्रपन्नाः ।  
  
इति मनुष्यजन्मान्यथानुपपत्त्यानेकभवभोग्यानां सर्वेषां कर्मणां क्षयसिद्धेर्भवत्येवास्मिञ्जन्मनि प्रत्यवायफलहेतोरकरणान् मोक्ष इति ।  
अत्राप्याह-  
  
अन्त्ये जन्मनि नो सर्व कर्म सम्भुज्यते यतः ।  
सुखदुःखादिभेदोऽयं जन्मन्यत्रापि दृश्यते ॥ ८८ ॥  
  
यद्येवम्, मनुष्यजन्मनोऽकर्मफलत्वाद् वैचित्र्याभावप्रसङ्गः ।  
कर्मनिबन्धनं हि सुखादिवैचित्र्यं पुंसामित्युक्तम् ।  
  
इह ते कर्मणामेव विपाकश्चिन्तयिष्यति ।  
अमुत्र भविता यत्ते तच्चिन्तय शुभाशुभम् ॥  
  
इति ।  
ततश्च-  
  
आद्यो हि देहः पुरुषार्थमूलः ।  
  
इत्यस्य बाधितत्वात् अग्निना सिञ्चेत् इतिवदप्रामाण्यतोऽपि उक्तमेतत् स्यात् ॥ ८८ ॥  
  
एतज्जन्मप्रयाणमध्यकृतं सर्वमेव शुभाशुभं कर्म प्रधानोपसर्जनभावेन सम्मूर्छितं युगपदेकमेव जन्म करिष्यतीत्येवमनेकभवभोग्यानां कर्मणामसम्भवकल्पनया न प्रोक्तदोषोऽत्र भविष्यतीत्याह �  
  
इन्द्रत्वादिफलं वेदे उच्यते तत्पृथक् पृथक् ।  
आजन्मजनितेभ्योऽपि नैकं जन्म भवत्यतः ॥ ८९ ॥  
  
वाजपेयेन स्वाराज्यकामो यजेत् इति स्वाराज्यमिन्द्रत्वमेव तत्फलं कर्म आदिग्रहणात् स्वर्गादिफलं ज्योतिष्टोमादि ब्रह्महत्यादि च नरकफलं गृह्यते ।  
तत् पृथक् पृथक् जन्म करोतीत्यध्याहारः, परस्परानपेक्षयैव श्रुतेर्विरुद्धफलत्वाच्च ।  
ततो न सर्वेषां प्रधानोपसर्जनभावेन एकजमकरणकल्पनोपपद्यते श्रुतिविरोधादिति ॥ ८९ ॥  
  
उपसंहर्तुमाह �  
  
इष्टं च तदनेकेभ्यो येषां तत्कर्म ते भवे ।  
  
अतोऽनेकभवहेतुकमनेकभवभोग्यं वा कर्मैष्टव्यं तत् येषामस्ति तेऽस्मिन् जन्मनि प्रत्यवायहेतोरकरणेऽपि संसारे वर्तन्त इति नित्यनैमित्तिके कुर्यात् इत्यनेनापि प्रकारणेन वेदस्य मोक्षशास्त्रत्वानुपपत्तेस्तन्निर्वाहायावश्यं क्रियाविशेषः कश्चित् कर्मक्षपणाय भवद्भिरभ्युपगन्तव्य इति सूक्तम् �  
  
दीक्षितो यदि नेष्येत कर्माभावः कुतोऽन्यत् ।  
इति ॥  
  
केचित्तु नाभुक्तं कर्म नश्यति इति श्रुतेर्ज्ञानिनो योगबलात् सर्वकर्मभोग इत्येवं ज्ञानकर्मसमुच्चयात् मोक्षं प्रतिपन्ना न दीक्षयेति तन्मतमुपन्यस्य दूषयति ।  
  
ज्ञानी योगबलात् भुङ्क्ते सर्वं कर्मेति नार्थवत् ॥ ९० ॥  
  
कुत इत्याह-  
  
अज्ञानादेर्विना नो यद्दृष्टो भोगः सुखादिषु ।  
  
वैराग्याद् विषयवैतृष्ण्यात्मकं ज्ञानं रागानुबन्धाच्च भोगः कर्मत इति ज्ञानकर्मणोर्विरुद्धानुबन्धित्वात् सम्यङ्मिथ्याज्ञानयोरिव समुच्चयासम्भवात्, यत् अवश्यं नाभुक्तं कर्म नश्यति इति श्रुतिबलात् ज्ञानिनोऽपि कर्म भोगेनैव क्षपणीयं तदन्यथानुपपत्तेर्दीक्षयैव क्षपणीयमिति निर्युक्तिकश्च गदितः क्रियया कर्मसङ्क्षयः इति निरस्तम् ।  
ननु तत्रापि भोगस्य सम्भवात् स एव तदवस्थो दोषः ।  
न, चौर्यप्रयुक्तमन्त्रसामर्थ्योपहृतमोहादिनामपि स्वप्नभोगवत्तदानीं ज्ञानिनोऽपि उपपत्तेरदोषः ।  
  
एवं कर्मक्षयान्मुक्तिमभ्युपगम्योक्तमिदानीं तु सैव नोपपद्यत इत्याह-  
  
क्षीणेऽपि कर्मजाते स्यान्मलादेर्नैव सङ्क्षयः ॥ ९१ ॥  
  
साधनं पाशविच्छित्यै शिवोक्तं परिगृह्यताम् ।  
  
अस्तु विज्ञानयोगसन्न्यासैर्भोगाद्वा कर्मणः क्षयः ॥  
इति ।  
  
क्षीणेऽपि तस्मिन् मलस्य आदिग्रहणादीश्वरप्रेर्यत्वस्य च नैव क्षय इति विज्ञानकेवलित्वमेव तेषां न मोक्षः ।  
यथा चाविद्यास्मृत्यादेः प्राकृताद्वन्धात् कर्मणश्च मलोऽन्योऽभ्युपगन्तव्यः तथोक्तमाचार्येण स्वायम्भूववृत्तौ यद्यशुद्धिर्न पुंसोऽस्ति इत्यत्रान्तरे, व्याख्यातं च तट्टीप्पकेऽस्मत्पित्रा तत्र भवता भट्टनारायणकण्ठेनेति तत एवावधार्यम् ।  
तस्य च द्रव्यत्वान्न ज्ञानान्निवृत्तिः, अपि तु चक्षुष्पटलादेरिव विशिष्टया क्रिययेति वक्ष्यामः ।  
अतो-  
  
निर्युक्तिकश्च गदितः क्रियया कर्मसङ्क्षयः ।  
  
इत्यस्यापि सदोषत्वान्न प्रमाणान्तरेण बाधितत्वादप्रमाणस्य शास्त्रस्येति वक्तुं युक्तमिति ॥  
  
अधुना न केवलमनुमानतः स्वागमाच्चेश्वरसिद्धिर्यावद्युष्मदागमादपीत्याह-  
  
नित्यादनित्यतो वापि शास्त्रतश्चाधिगम्यते ॥ ९२ ॥  
  
ईश्वरकर्तृकत्वेन वेदस्य प्रामाण्यं प्रतिपादितमस्तु यदि वा पराभ्युपगतेनाकृतकत्वेन सर्वथेश्वरसिद्धौ नाप्रामाण्यमित्यनवकॢप्त्या दर्शयति ।  
तथा च रौद्रं चरुं निर्वप्रेत्प्रजाकामः सौर्यं चरुं निर्वपेद् ब्रह्मवर्चसकामः इत्यादौ रुद्रो देवताऽस्येति देवतातद्धितश्रुत्या रुद्रादिदेवतात्वेन चोद्यते ।  
ननु कार्येऽर्थे वेदस्य प्रामाण्यम्, न सिद्धे देवतादौ ।  
कथं तर्हि दध्ना जुहोति, पयसा जुहोति इत्यादयो गुणविधयः तत्र हि अग्निहोत्रं जुहुयात् स्वर्गकामः इत्यतो भावार्थाप्राप्तत्वेनानुवादतो विधानासम्भवात् दध्यादयोऽर्थाः सिद्धस्वभावा एव तत्साधनत्वेन विधेया इति तद्विषयं प्रामाण्यं केन निवार्यते ।  
ननु वस्तुस्वाभाव्यादेव भावार्थविषयो विधिः इति तस्यसिद्धेनार्थेन सम्बन्धासम्भवादत्रापि दध्यादिसाध्यभावार्थविधिरेव न दध्यादिविधिस्ततो न सिद्धार्थविषयता ।  
कुतस्तर्हि दध्यादीनां तत्साधनत्वावगतिः ।  
कार्य इवात्रापि प्रमाणान्तरासम्भवाद् तदनुरक्तभावार्थविध्याक्षेपसामर्थ्यात् पश्वेकत्वादेरिवोपादानशेषत्वेन ।  
तदेवमस्तु अलं प्रक्रियादौस्थ्येन ।  
अत्रापि देवतोपरक्तभावार्थविधानसामर्थ्याद् दध्यादेरिवोपादानशेषत्वेन देवताया अपि तत्कारकभूतयाः सिद्धिरिति नेश्वरासिद्धिर्देवताविशेषरूपत्वात्तस्येति ॥ ९२ ॥  
  
अत्र कारिकाभागेन परः-  
  
देवता शब्दमात्रं चेत्  
  
युक्तं दध्यादिपदानामत्र प्रमाणान्तरसिद्धार्थविषयत्वेनोपादानशेषभावयोग्यमर्थं प्रतिपादयतां तच्चोदनात्वम्, देवतापदानां तु प्रामाणान्तरसिद्धार्थप्रतिपादकत्वेनासिद्धेर्न तथात्वमिति आनर्थक्यात्, यदि परं सामसु स्तोभादीनामिव स्वरूपेणैव कार्यान्वयो नार्थद्वारेणेति चोदनात्वासिद्धेर्न देवता सिद्धिरिति ॥  
  
भागान्तरेणैतत्प्रतिक्षेपः-  
  
नार्थे विज्ञानतो भवेत् ।  
  
युक्तं स्तोभादीनामर्थप्रतिपादकत्वे प्रमाणाभावात् स्वरूपोच्चारणे नैव कार्यान्वयः ।  
देवताश्रुतीनां तू रौद्रः पशुरुपाकर्तव्यः त्र्यम्बकं यजामहे ब्राह्मणो ब्राह्मणमालभेत विष्णुरुपांशुर्यष्टव्यः इत्यादिना विविधविभक्त्यर्थान्वयदर्शनात्, दध्यादिश्रुतीनामिवार्थप्रतिपादकत्वसिद्धेरर्थ एव नियोजनात् तद्द्वारेणैवान्वयसिद्धेर्भवत्येव देवतालक्षणार्थचोदनात्वमिति ॥  
  
ननूक्तं प्राणान्तरसिद्धार्थप्रतिपादकत्वाभावादेषा- मनर्थकत्वमित्यभ्युच्च सयुक्तिमाह-  
  
कारकत्वाच्च नो यस्मादपार्था कारकश्रुतिः ॥ ९३ ॥  
  
यागसम्प्रदानकारकत्वेन तावद्देवतालक्षणोऽर्थः श्रूयमाणो दध्यादिवद् उपादानशेषभावेन कार्यान्वयं भजत्येव ततो यदीदन्तया न प्रमाणान्तरसिद्धः ततः श्रुतिसिद्ध्यर्थमश्रुतोपलब्धौ यत्नवता भवितव्यं न श्रुतिशैथिल्यमाचरणीयम् इति न्यायेनात्र कारकश्रुत्यन्यथानुपपत्त्या यूपाहवनीयादिशब्दवाच्यार्थवत् शास्त्रसिद्धोऽभ्युपगन्तव्य इति तत्प्रतिपादकतया देवताश्रुतीनामनर्थकत्वासिद्धेर्देवतार्थत्वमेवेति ॥ ९३ ॥  
  
अपि च-  
  
ध्यानश्रुतेश्च सा भिन्ना शब्दतो गम्यतेऽन्यथा ।  
प्रत्यक्षत्वेन शब्दस्य व्यर्था स्याद् ध्यानचोदना ॥ ९४ ॥  
  
यस्यै देवतायै हविर्निरुप्तं स्यात्तां मनसा ध्यायेत् इति श्रुतेः शब्दस्य प्रत्यक्षत्वेन ध्यानश्रुत्यानर्थक्यात् शब्दतोऽन्यार्थरूपा देवतेति गम्यते ॥ ९४ ॥  
  
किं च-  
  
स्तोत्रतश्चार्थरूपासौ देवतेह यतः स्तुतिः ।  
अर्थं विशिष्टमुद्दिश्य विशिष्टगुणकीर्तनम् ॥ ९५ ॥  
  
याज्यानुवाक्याभ्यामिष्ट्वा देवतां स्तुवीत इति श्रुतेः गुणिनो गुणाभिधानं च स्तुतिः इत्यभ्युपगमादर्थ एव देवता न तदभिधानात्मकः शब्द इति ॥ ९५ ॥  
  
नापि विग्रहोऽस्या निराकर्तुं शक्यः श्रुतिसिद्धत्वादित्याह-  
  
रूपभेदवती सा च चोद्यते यत्पृथक् पृथक् ।  
तां वै ध्यायेच्छुतेश्चेति मनसा स्वे हि विग्रहे ॥ ९६ ॥  
  
यत् यस्मात् रूपेणाकृत्या तेजसा प्रभावेण देवतान्तरेभ्यो भिन्नां देवतामभिध्यायेत् इति श्रुत्यन्तरेण चोद्यते, अतः पूर्वस्या अपि श्रुतेस्तां मनसा ध्यायेत् स्वशरीर एवेत्यर्थः- इति सम्पद्यते देवताया शरीरसिद्धिः ॥ ९६ ॥  
  
अतः कीदृशं कस्यास्तद्रूपमिति विशेषाकाङ्क्षायाम्-  
  
रूपं तस्याश्च विज्ञेयमर्थवादैः समर्पितम् ।  
  
यथा हि अक्ताः शर्करा उपदधाति इति श्रुतेः, केन अक्ता इति विशेषाकाङ्क्षायां तेजो वै घृतम् इत्यर्थवादात्, द्रव्यविशेषप्रतिपत्तिः ।  
एवमत्रापि रूपविशेषाकाङ्क्षायां सहस्रशीर्षा पुरुषः इत्यर्थवादतो रूपविशेषप्रतिपत्तिः ॥  
  
अत एव-  
  
तद्रूपकथनेनैषां स्तुत्यर्थत्वं न हीयते ॥ ९७ ॥  
  
अर्थवादा हि एवमर्थं विशिष्टं स्तुवन्तोऽर्थवादा इत्युच्यन्ते, अन्यथा निरर्थकत्वेन स्तोभादीनामिवार्थवादत्वायोगात्, अतश्च विधिवाक्यैरपेक्षितत्वात् अर्थवादकृतश्चैषां जनानां मतिविभ्रमः इत्यप्ययुक्तमुद्घोष्यते भवद्भिः ॥ ९७ ॥  
  
येषामपि विधीनां नार्थवादतो विशेषस्तेषाम् ।  
  
वेदप्रान्तेषु विज्ञेयं मरणादिषु च स्फुटम् ।  
देवतानां च सद्रूपमवैकल्याय कर्मणाम् ॥ ९८ ॥  
  
एवं च वेदान्तेतिहासादीनां सिद्धार्थप्रतिपादकत्वेऽपि कर्मकाण्डापेक्षितदेवताविशेषाकारप्रतिपादकत्वेन तदेकवाक्यतया प्रामाण्यमित्यविरोधः ।  
  
ततश्च यदुक्तम्-  
  
उपाख्यानादिरूपेण वृत्तिर्वेदवदेव हि ।  
धर्मादौ भारतादीनाम् ॥  
  
इति तद्युक्तमेव तेभ्यो भ्रान्त्यसम्भवात् ।  
  
एवं च वेदान्तर्भावेनापि अस्य शास्त्रस्य प्रामाण्यमित्याह-  
  
तेष्वेव परमेशस्य रूपं विद्यात्परापरम् ।  
यच्चापि परमं रूपं तच्छैवे तस्य कीर्तितम् ॥ ९९ ॥  
  
यथा श्वेताश्वरशारवादौ ।  
  
ईश्वरो द्विविधः प्रोक्तः परश्चापर एव च ।  
ताभ्यां परतरस्त्वन्यो यो निर्वक्तुं न पार्यते ॥  
इति ।  
  
ततश्च तदपेक्षितपरतरेश्वरस्वरूपप्रतिपादकत्वेनास्य तदेकवाक्यतया प्रामाण्यं भवद्भिरप्यभ्युपगन्तव्यमेव ॥ ९९ ॥  
  
ननु वेदान्तानामात्मविषयप्रतिपत्तिकर्तव्यतानिष्ठत्वेनाव- गतेरीश्वरविषयत्वासम्भवात् कुतस्तदेकवक्यतयास्य प्रामाण्यमित्याह-  
  
आत्मा द्रष्टव्य इत्यादि विधिश्चेश्वर एव हि ।  
सर्वं शास्त्रस्वरूपं वै श्रूयते यदनन्तरम् ॥ १०० ॥  
  
तत्रापि आत्मा द्रष्टव्यो निदिध्यासितव्यः इत्यादावात्मशब्देनेश्वर एव ज्ञातव्यतयोच्यते, यतस्तदनन्तरं सर्वेश्वरः सर्वानुग्राहक इत्यात्मसम्भवादीश्वरविषयत्वेन सर्वमीश्वरशास्त्रप्रसिद्धं तस्य स्वरूपं श्रूयते ॥ १०० ॥  
  
किं च-  
  
अधिकारिण्यणौ शास्त्रं प्रत्यक्षत्वादनर्थकम् ।  
  
यदि तत्रात्मैव विवक्षितः स्यात्, नेश्वरः ततस्तस्मिन् वेदान्तज्ञानाधिकारिणि आत्मनि प्रोक्तक्रमतो ज्ञातृतया स्वसंवेदनसिद्धे ज्ञातव्य इति शास्त्रं कृतकत्वेनानर्थकमेव ।  
यच्छ्रूयते-  
  
यस्तन्न वेद किमृचा करिष्यति ।  
य इत्तद्विदस्तु इमे समासते ॥  
इति ।  
  
ततोऽत्रात्मशब्देनेश्वर एव ज्ञातव्यतयोपदिश्यत इत्यभ्युपगन्तव्यम् ।  
  
अपि च-  
  
नृरुद्रसञ्ज्ञे चैकार्थे दृश्येते हि क्वचिन्मनौ ॥ १०१ ॥  
  
यथा रुद्रेष्वथर्वशिरसि स एवात्मा स एवेश्वर इत्यत्रात्मशब्दस्येश्वरे प्रयोगो दृश्यत एव ॥ १०१ ॥  
  
किमत इत्याह-  
  
क्रियार्थं साधनं दृष्टं तत्स्वरूपावभासकम् ।  
  
अतश्च आत्मा ज्ञातव्यः इत्यादेरीश्वरप्रतिपत्तिकर्तव्यतानिष्ठत्वेन तत्प्रयुक्तेश्वरस्वरूपप्रतिपादनैकवाक्यतयास्य प्रामाण्यं भवद्भिरपि अभ्युपगन्तव्यमेव ॥  
  
अत्र परः  
  
मूर्तिमत्त्वेन देवानां कृतत्वं ननु तद्भवेत् ॥ १०२ ॥  
  
यदाहुः-  
  
चर्मोपमश्चेत्सोऽनित्यः खतुल्यश्चेदसत्समः ।  
इति ।  
ततः पूर्वोक्तकारकत्वानुपपत्तिरस्येति ॥ १०२ ॥  
  
आचार्यस्तु मूर्तिमत्त्वमभ्युपगम्याप्येतत् प्रतिक्षिपति-  
  
न सालादिषु तद्दृष्टं स्वरूपं प्रतिपादयेत् ।  
  
नैतद् अनैकान्तिकत्वात्, यथा हि सालखदिरादीनामनित्यानामपि अत्र खदिरे बध्नाति इत्यादिश्रुतिभिः कारकत्वम्, एवं देवतानामपि प्रोक्तश्रुतिभिर्भविष्यतीति को विरोधः ।  
  
अथ नैषां क्रियार्थत्वं देवतास्वपि तत्समम् ॥ १०३ ॥  
  
अथ जातेरिव नित्यायाः स्तोत्राङ्गत्वमित्यभ्युपगमात्, अनित्यानां खदिरादिविशेषाणां कारकत्वम्, नेष्यते तर्हि देवतात्मनो नित्यस्यैवात्राङ्गत्वम्, न तु तच्छरीराणां परपुरप्रवेशन इवोपादेयपरित्याज्यत्वेनानित्यानामिति सर्वं समानम् ।  
अत एव यागसाधनत्वान्यथानुपपत्त्या युगपद्विभिन्नदेशव्यवस्थिता- नेकाधिकार्यनुष्ठीयमानानेकक्रतुसाधनत्वं देवतायाः प्राकाम्यतोऽनेकनिर्माणकायरचनेन कल्प्यत इति ऐश्वर्यसिद्धिः ॥ १०३ ॥  
  
नन्वत्र ब्रह्मेन्द्ररुद्रादीनां बहूनां देवतात्वेन श्रुतेर्मतिभेदसम्भवादीश्वरासिद्धिरित्याह-  
  
ईश्वरे तु विशेषोऽसौ तज्ज्ञानादेव गम्यते ।  
  
श्रुतित एवेश्वरविषयो विशेषोऽसौ प्रतीयते ।  
यतः श्रूयते-  
  
इन्द्रं मित्रं वरुणमग्निमाहुरथो दिव्यः स सुपर्णो गरुत्मान् ।  
एकं सद्विप्रा बहुधा वदन्ति अग्निं यमं मातरिश्वानमाहुः ॥  
इति ।  
  
एक एवेश्वरोऽधिष्ठेयभेदाद् अनेकत्वेन राजनियोगभेदेनेव व्यपदिश्यते स च रुद्र एव ।  
यच्छ्रूयते एक एव रुद्रोऽवतस्थे न द्वितीयः शतं शता सहस्राणि  
  
ये रुद्रा अधिभूम्याम् इति तस्यैव भगवतो रुद्रेषु वैश्वरूप्यप्रतिपादनात् ।  
ननु गुणत्वेन देवतायाः श्रुतेर्दध्यादीनामिव नेश्वरता ।  
न, सम्प्रदानकारकत्वेन तस्याः प्रधानत्वात् कर्तुरीप्सिततमेन कर्मणा यमभिप्रैति स सम्प्रदानम् ।  
यद्येवम्, सर्वस्यैव कर्मणो दर्शपौर्णमासादेः ऐन्द्रं दध्यमावस्यायाम् इत्यादिश्रुतिसिद्धेन्द्रादिदेवतार्थत्वाद् गुणकर्मत्वेन न विधिविषयता, तदुक्तम्-  
  
यैस्तु द्रव्यं चिकीर्ष्यते गुणस्तत्र प्रतीयते ।  
इति ।  
  
न आत्मोपदेशवदात्तिथ्यवच्चोपपत्तेः ।  
यथा हि आत्मा ज्ञातव्यः इत्यात्मकर्मकोऽपि भावार्थः यथा च अतिथये समभ्यागताय महोक्षं महा वा आलभेत इत्यतिथ्यर्थमपि कर्म चोदितत्वेन अनुष्ठेयत्वाद् विधिविषयमिष्यते भवद्भिस्तद्वदेतदपि भविष्यतीत्यविरोधः ।  
कुतस्तर्हि फलम् ।  
देवतात एव भवतामिव वा नियोगतः यथा हि ग्रामकामो राजपुत्रसेवां कुर्यात् इत्यादौ राजपुत्रसेवाविषयाद् राजनियोगतः फलम्, एवमत्रापि देवताराधनविषयात् नियोगत एव फलमिति ।  
ननु राजपुत्रादावाराधनसम्पत्तिः प्रमाणान्तरसिद्धा ।  
भवतु, इह तु शास्त्रसिद्धा तदविकलक्रियाद्यनुष्ठानतः श्रद्धाप्रामाण्येन वा प्रतीयत इत्युक्तं महामतिभिः देवताकाण्डे ।  
त्रिकाण्डो हि वेदविचारः क्रियाकाण्डदेवताकाण्डोपनिषत्काण्डभेदेन जैमिनिमुनिप्रभृतिभिः सूत्रकारैरारब्धः, स तु कर्मकाण्डमात्रदर्शिभिर्मीमांसकैरज्ञानतः कर्ममात्रविषयत्वेन नीतः ।  
अत एव त आहुः-  
  
न बुद्धिभेदं जनयेदज्ञानां कर्मसङ्गिनाम् ।  
इति ।  
  
आचार्यो देवताकाण्डसिद्धवाक्यार्थविरोधेन कर्मकाण्षस्यापि देवताप्रामाण्यं योजयितुमत्रोक्तवान्-  
  
ईश्वरे तु विशेषोऽसौ तज्ज्ञानादेव गम्यते ॥  
इति ।  
  
अत एवोपनिषत्काण्डदृष्ट्याप्याह-  
  
धर्मशास्त्रे विशुद्धिर्या परमा पुरुषस्य हि ॥ १०४ ॥  
  
ईश्वरप्रणिधानाच्च योगशास्त्रेऽपि पठ्यते ।  
  
वेदान्ते हीश्वराध्यात्माकृतिप्राणविराड्भूतेन्द्रियेषु मध्याद् ईश्वरोपासनयैव मोक्षः श्रूयते स्मृत्यादावपि अग्निहोत्रादीष्टवत् पूर्तो धर्म ईश्वरसपर्यात्मकः-  
  
पक्वेष्टकचितं सम्यग्यः करोति शिवालयम् ।  
  
इति च श्रूयते-  
  
पूर्ते मोक्षं विनिर्दिशेत् ।  
  
इति, वायुपुराणादौ च-  
  
अनुपास्येश्वरं मोक्षो बद्धस्येव कुतो भवेत् ।  
  
इति, महाभारतादिष्वपि इतिहासेषु कुण्डधारोपाख्यानादौ, गीतासु च-  
  
यो मामजमनादिं च वेत्ति लोकमहेश्वरम् ।  
असम्मूढः स मत्येषु सर्वपापैः प्रमुच्यते ॥  
इति ।  
  
ईश्वरोपासनयैव पातञ्जलेष्वपि मोक्ष इति न तदभावोऽभ्युपगन्तव्यः सर्वागमविरोधात् ॥  
  
ननु योगशास्त्रेष्वीश्वरप्रणिधानात् समाधिलाभः पठ्यते न मुक्तिरित्याह-  
  
क्लेशग्रामस्य तनुता समाधिस्तत्फलं फलम् ॥ १०५ ॥  
  
अविद्यास्मितारागद्वेषाभिनिवेशाः क्लेशाः, तत्समुदायस्यापचिततरत्वमुपशम एव समाधिहेतुत्वात् समाधियोगश्चित्तजयात्मक इति, ईश्वरप्रणिधानस्य तदिति मोक्षफलमेव समाधिलक्षणं फलं न ततोऽन्यदित्यविरोधः ॥ १०५ ॥  
  
ननु एवं सति सावयवात्मना मूर्तिमत्त्वेन वेदवेदार्थयोरनित्यत्वादप्रामाण्यमित्याह-  
  
स्थिता सन्ततिरूपेण देवता तत्र चाकृतिः ।  
शब्दार्थयोरनित्यत्वं मूर्तिमत्त्वेन बाध्यते ॥ १०६ ॥  
  
यतः परपुरप्रवेशिपुरुषवद् उपादेयपरित्याज्यशरीरसन्तत्यात्मना देवता वेदार्थभूता व्यवस्थितेत्युक्तम्, यतश्च तत्र शब्देऽर्थे च जातिः स्थिता ततो मूर्तिमत्त्वेन यत् शब्दार्थयोरत्रानित्यत्वमप्रामाण्यसाधनायोक्तं तद् बाध्यते, जातेरेवात्र स्थिरायाः प्रमाणप्रमेयत्वव्यवस्थापनात् ।  
यदाहुः जातिरेवाङ्गम् इति मीमांसकाः ॥ १०६ ॥  
  
उपसंहर्तुमाह-  
  
एवं च कल्प्यमाने स्यात् को दोषो येन संश्रितम् ॥  
नास्तिक्यं देवतासत्त्वं गदद्भिः पण्डितैरपि ॥ १०७ ॥  
  
एवं वेदस्य देवताप्रधानत्वेऽपि प्रामाण्यसिद्धेर्निष्प्रयोजनमेव देवतायाः अभावख्यापनेन मीमांसकैर्नास्तिकपक्ष संश्रित इत्याचार्यः-  
  
प्रायेण मौर्ख्यान्मीमांसा लोके लोकायतीकृता ।  
तामास्तिकपथे कर्तुमयं यत्नः कृतो मया ॥  
  
इत्येतदपि दर्शयति ॥ १०७ ॥  
  
यद्येवमीश्वरप्रणतित्वेन वेदः प्रमाणं वेदाच्चेश्वरसिद्धिरितीतरेतराश्रयदोषः ।  
यदाहुः एवं वेदोऽपि तत्पूर्वस्तत्सद्भावादौ वचने साशङ्को न प्रमाणं स्यात् इति ।  
एतत् प्रतिक्षिपति-  
  
ईशोक्तत्वेऽपि न�वेष्टा तत्कृतत्वेन मानता ।  
अन्योन्याश्रयता तस्माद्दोषो नानित्यवादिनाम् ॥ १०८ ॥  
  
न हि ईश्वरकृतत्वेन प्रमाणं वेदोऽस्माभिरीष्यते तनुकरणादिभिरनैकान्तिकत्वात्, अपि तु प्रमाणं सद् ईश्वरकृत इतीश्वरकृतत्वेऽपि शास्त्रस्य नान्योन्याश्रयदोषः ॥ १०८ ॥  
  
कथं तर्ह्यस्य प्रामाण्यमित्याह-  
  
शास्त्रस्य मानता सिद्धा न्यायतः प्राक्प्रभाषितात् ।   
  
तनुकरणभुवनादिवैलक्षण्येन प्रमाजनकत्वादेव प्रत्यक्षादेरिवास्य प्रामाण्यमित्युक्तं वाक्याद्धि सर्वतः पूर्वमर्थे धीः इत्यादिना ।  
प्रोक्तं च भवद्भिरपि-  
  
स्वतः सर्वप्रमाणानां प्रामाण्यम् ।  
इति ।  
नित्यत्वमनित्यत्वं च प्रामाण्येऽनुपकारकमेव ॥  
  
किमेवमीश्वरप्रयुक्तत्वमपि शब्दस्यात्रानुपकारकमेव ।  
न, इत्याह-  
  
ईशोक्तत्वादमानत्वं जातुचिन्नोपपद्यते ॥ १०९ ॥  
  
कृतकत्वात् रथ्यापुरुषवाक्यवदप्रामाण्याशङ्का अस्य केवलमीश्वरप्रणीतत्वेन निवर्त्यते ।  
रथ्यापुरुषाणां हि कामक्रोधादियोगन दृष्टं विपरीताभिधानम्, ईश्वरस्य तु तदभावात् पित्रादेः पुत्रादाविव सर्वत्रोपकारायैव प्रवृत्तेर्न तथात्वमित्यदोषः ॥ १०९ ॥  
  
ननु निष्प्रयोजनमत्र वेदस्येश्वरकर्तृकत्वसाधनमित्याह-  
  
समानत्वे ततः कृत्ये परितुष्टः प्रवर्तते ।  
  
यो हि मोहाद् वेदस्य नित्यत्वेन प्रामाण्यमबुद्धा कृतकत्वेनात्राप्रामाण्यमध्यारोप्य न प्रवर्तते, प्रवर्तमानो वा अन्येन निषिद्ध्यते, तं प्रति वेदस्यापि कृतकत्वं प्रतिशास्त्रसाम्यप्रतिपत्तये तु दीक्षितानां प्रवृत्त्यर्थं प्रतिपाद्यत इति न निष्प्रयोजनमेतदिति ।  
  
पुनः प्रयोगान्तरभ्रान्त्या कारिकाभागेन परः  
  
असर्ववित्कथं देवं जानाति  
  
यदाह-  
  
सर्वज्ञो गृह्यते तावन्नेदानीमस्मदादिभिः ।  
नास्त्यतोऽनुपलभ्यत्वात्पुंसामश्वविषाणवत् ॥  
इति ।  
  
एतदप्ययुक्तमित्याह-  
  
उक्तमानतः ॥ ११० ॥  
  
साक्षाच्च सेवनीयो हि योगस्तेनादरात्ततः ।  
खन्यवादादिसिद्धेन संस्कृताक्षोऽञ्जनादिना ॥ १११ ॥  
  
यथा पश्यति सूक्ष्माद्यपीतरेषामतीन्द्रियम् ।  
संस्कृतात्मा तु योगेन तथा योगी प्रपश्यति ॥ ११२ ॥  
  
माहेश्वरेण वस्तूनि सर्वाणि परमेण तु ।  
  
आगमसिद्धवस्तुक्रमाभ्यासजेन परमेण योगेन समभिव्यक्तज्ञानातिशयो योगी सर्वाण्येवातीन्द्रियाणि ईश्वरादीनि वस्तूनि पश्यति यथा सिद्धाञ्जनादिना संस्कृतनेत्रः पुरुषः पुरुषमात्रागोचराणि अत्यन्तव्यवहितानि निधानादीनीति योगिप्रत्यक्षसिद्धेश्वरे अस्मदाद्यग्रहणमसिद्धत्वात्, नाभावसाधनमिति ।  
  
ननु योग एव तावन्न सिद्धः कुतस्तेनेश्वरदर्शनम्, नात्र असिद्धता ।  
इत्याह-  
  
दृष्टा च प्रातिभेनेह वाक्यार्थव्यापृतिं विना ॥ ११३ ॥  
  
मेये त्रिष्वपि कालेषु लिङ्गानि च विना मतिः ।  
प्रातिभस्य तथा योगी प्रकृष्टेन तु सर्वथा ॥ ११४ ॥  
  
मिनोति युगपत्सर्वं तत्सिद्ध्यै योगचोदना ।  
  
यथा श्वस्ते भ्रातागमिष्यति इति आगमानुमानाभ्यां विना प्रातिभेनैव योगेन प्रातिभस्य पुंसः त्रिकालाविसंवादिनी मतिर्दृष्टा तथैव योगिनोऽपि योगेनैवेश्वरादिविषया भविष्यतीति सम्भावनानुमानसिद्धत्वात्, योगप्रतिक्षेपस्तावदयुक्तः, चोदनासिद्धत्वाच्च ।  
वेदान्तेषु हि  
  
आत्मानमरणिं कृत्वा प्रणवं चोत्तरारणिम् ।  
ध्याननिर्मथनाभ्यासादेवं पश्येन्निगूढवत् ॥  
  
इत्यादयो योगचोदनाः स्मृतीतिहासपुराणादिषु च सन्तीति योगिज्ञानमप्रतिक्षेप्यमेव ।  
  
न च तेषां चोदनावाक्यानामप्रामाण्यमित्याह-  
  
व्यभिचारो न यस्य स्यादप्रमाणं कथं हि तत् ॥ ११५ ॥  
  
तच्चोदितक्रियाकर्ता तत्फलाप्ता च नो कथम् ।  
  
अङ्गुल्यग्रे हस्तियूथशतमास्ते इत्यादौ व्यभिचारदर्शनात् लौकिकं वाक्यमप्रमाणमित्युक्तम् ।  
न च चोदनावाक्यस्य व्यभिचारः कस्यचिदप्यस्ति इत्येतत् प्रमाणमेव चोदना सिद्धेश्वरादिप्रमितिक्रियाकर्तरि मोक्षफले विशिष्टे योगात्मनि स्वाभिधेय इति ।  
  
अन्यथा-  
  
वेदोऽपि तत्समानत्वान्न मानं नापि भोगकृत् ॥ ११६ ॥  
  
विशेषाभावात् कर्मकाण्डप्रतिपादकस्यापि ज्योतिष्टोमेन यजेत् इत्यादेर्वेदभागस्याप्रामाण्यं स्वर्गादिफलकर्तृत्वाभावश्च प्रसज्येत इति ॥ ११६ ॥  
  
अत्र पराभिप्रायः-  
  
इष्यतेऽत्रोभयं तच्चेत्  
  
अथास्मिन् भागे प्रामाण्यं स्वर्गादिफलकर्तृत्वं चेत्युभयमिष्यते ।  
  
आचार्य आह-  
  
योगेऽप्येतत्तथेष्यताम् ।  
  
न्यायस्य समानत्वाद् योगप्रतिपादकेऽपि वेदान्तादौ प्रामाण्यं मोक्षफलकर्तृत्वं च सिद्धमिति योगिनः प्रमाणसिद्धत्वात् तज्ज्ञानस्येश्वरे प्रवृत्तिसिद्धेरस्मदाद्यदर्शनमसिद्धत्वान्न तदभावसाधनमिति ।  
  
उपसंहरति-  
  
इत्थं सर्वप्रमाणानां गोचरो हर ईरितः ॥ ११७ ॥  
  
एवं चानुमानागमयोगिप्रत्यक्षैरीश्वरः सिद्ध इति तदभावाभिधानादज्ञतैव भवतामिति ॥ ११७ ॥  
  
अधुना ईश्वरस्वरूपं विप्रतिपत्तिनिराकरणेन प्रतिपादयति ।  
  
स च स्वभाववैमल्यात् कार्ममायीयवर्जितः ।  
  
तत्कार्यस्य कार्ममायीयस्य प्रवाहतोऽनादित्वात् सोऽपि तत्कर्तृत्वादेवानादिसिद्धः स्वभावविमलत्वेनोक्तः, आदिसिद्धस्य हि मुक्तात्मनः प्राग्बन्धसद्भावतः स्वाभाववैमल्यासम्भवात् ।  
ततश्च ये कर्मविशेषानुष्ठानात् शतक्रतुवद् ईश्वरम्, ये तु पातञ्जला बुद्ध्यादिसामर्थ्येन, नैयायिका वैशेषिकाश्च मनोयोगादाहुस्ते प्रतिक्षिप्ताः ।  
तथाभूतस्य पुरुषवत् संसारित्वेनेश्वरत्वायोगात् ।   
  
ननु मुक्तशिववत्तस्यापीश्वरान्तरादैश्वर्यमिति प्रवाहनित्येश्वरवादिनः ।  
तान् प्रतिक्षिपति-  
  
परस्मात्तस्य वैमल्ये मुक्तात्मासौ ततश्च सः ॥ ११८ ॥  
  
कृतस्तु विमलो येन स्वभावविमलो ह्यसौ ।  
  
भवेदेतद् यदीश्वरताया विनाशः स्यात्, स तु नास्तीति वक्ष्यामः, ततश्चोत्पाद्योत्पादकयोर्द्वयोरपि ईश्वरयोः सन्निधानात् पूर्वः पूर्वतरो वा रवभावविमलोऽभ्युपगन्तव्य इति कुतः प्रवाहनित्येश्वरवादः ।  
  
अत एव-  
  
वैमल्यात्तस्य नो कर्म निर्मलः कर्मकृन्नहि ॥ ११९ ॥  
  
मलकर्मविहीनत्वान्मायीयं नो कलादिकम् ।  
  
आणवस्य बन्धस्याभावात् कार्मस्याप्यभावस्तयोरभावात् मायीयस्यापि, इति सर्वबन्धविहीनो भगवान् सिद्धः ।  
कर्माभावेऽपि संस्कारतः चक्रभ्रमवत् धृतशरीरत्वात् केषाञ्चित् समलानामेव मायीयो बन्धोऽस्तीति द्वयोरत्रोपादानम् ।  
तदुक्तं स्वायम्भुववृत्तौ मलमायाख्ययुक्तानामपि अनुग्रहः सम्भवति इति ॥  
  
अत एव च-  
  
निष्कलत्वात्कलाद्युत्था रागद्वेषादयः कुतह् ॥ १२० ॥  
  
मायीयबन्धाभावादेव तदात्मकानां तस्य रागद्वेषादीनामभावः सिद्धः, इति पुरुषकृतकर्मानुसारेण सुखदुःकादिप्रदत्वं न रागद्वेषादिभिरित्युक्तम्-  
  
येन यादृग्विधं कर्म  
  
इत्यादि ॥ १२० ॥  
  
कथं तर्हि-  
  
सकलं चैव यो वेत्ति सदाशिवम् ।  
  
इत्यादौ ईश्वरः सकलः प्रोक्त इत्याह-  
  
सकलो हि महेशानो गीतः शक्तिकलान्वितः ।  
  
सकलो हि सशरीरः कथ्यते, शक्तय एव तस्य शरीरमित्युक्तम्-  
  
ज्ञानक्रिये शिवः प्रोक्तः सर्वार्थे निर्मले परे ।  
इति ॥  
  
किं च-  
  
सकलोऽपि च शक्त्यैव सर्वं वेत्ति करोति च ॥ १२१ ॥  
  
सकलस्य आत्मनोऽपि शक्तिरेव शरीरं तयैव सर्वत्रोपयोगात्, तदुपकारकत्वाच्च, इदं बाह्यमुपचारेण शरीरमित्युच्यते ॥ १२१ ॥  
  
ततः किमित्याह-  
  
शक्तिस्तेन कलापिण्डः सकलश्च महेश्वरः ।  
  
तेन शक्तिरेवानेककार्योपयोगात् कलापिण्डः शरीरं परमार्थतः कथ्यत इतीश्वरः सकलः प्रोक्तः ॥  
  
स एव तु-  
  
शक्तिपिण्डकलावत्वाच्छक्तिमान्निष्कलः स्मृतः ॥ १२२ ॥  
  
शक्तिशरीरत्वादेव तस्य बाह्यकलाद्यात्मकं शरीरं नास्तीति निष्कलः ।  
यदुक्तं मोक्षकारिकासु-  
  
न कलादिकलापिण्डसम्बद्धोऽसौ यथा पशुः ।  
कदाचिदपि देवेशस्तस्माद्गीतस्तु निष्फलः ॥  
इति ॥  
  
ततश्च सकलनिष्कलयोर्न परमार्थतो भेद इत्युक्तं भवति ।  
यदुक्तं तत्त्वसङ्ग्रहे-  
  
अत्र च तत्त्वद्वितयं बोधध्यानादिसिद्धये गदितम् ।  
ह्यमूर्तिश्च तद्वांश्चेति च लेशादुक्तिश्च शक्तिशक्तिमतोः ॥  
  
इति ॥ १२२ ॥  
  
अत्रैव मतान्तरमाह-  
  
चेष्टावान् सकलः कैश्चित् तद्वियुक्तस्तु निष्फलः ।  
  
यदा स्थित्यादिकर्माणि विधत्ते तदा सकलः, समुपहृतक्रियस्तु निष्फल इति कैश्चित् सकलनिष्कलयोरवस्थाभेदेन भेदः स्मृतो न वस्तुतः ।  
तद्दिमुक्तम्-  
  
ईशः सदाशिवः शान्तः कृत्यभेदाद्विभिद्यते ।  
इति ॥  
  
यद्येवं पुरुषस्यापि एवं सकलनिष्कलात्मकत्वसम्भवात्ततः को भेदोऽस्येत्याह-  
  
विमलत्वाच्च सवार्थसम्बद्धे तस्य दृक्क्रिये ॥ १२३ ॥  
  
दृक्क्रियावारकस्य मलस्याप्यभावादेव युगपत् सर्वार्थसम्बद्धे तस्य ज्ञानक्रिये, पुरुषस्य मलावृतत्वात् क्रमेणेति भेदः ॥ १२३ ॥  
  
अपि च-  
  
सर्वकर्तृत्वतश्चापि सर्वज्ञः सोऽधिगम्यते ।  
  
न केवलं विमलत्वाद् यावत् प्राक्प्रदर्शितात् सर्वकर्तृत्वादपि ईश्वरः सर्वज्ञः सिद्ध्यति ॥  
  
अथमित्याह-  
  
कुम्भकारो यथा वेत्ति सर्वं सफलकारकम् ॥ १२४ ॥  
  
सर्वकर्ता तथा वेत्ति सर्वं सफलकारकम् ।  
  
यथा प्राग्गृहीतमूल्यसंशुद्धये मृदादिनानेन घटं करिष्यामीति कुम्भकारादिः कर्ता स्वकार्ये सर्वज्ञः सन् कर्ता दृष्टः तथैव भगवानपि सर्वकर्तृत्वात् सर्वस्मिन् स्वकार्ये ज्ञः सिद्ध्यतीति सर्वज्ञः प्रोक्तः ॥  
  
यद्येवं कर्तृत्वस्य क्रमेण दर्शनात् ततो विज्ञानमपि क्रमेण सिद्ध्यतीति युगपत् सर्वज्ञत्वाभावस्तस्येत्याह-  
  
मोच्योत्पाद्योपसंहार्यनिरोध्यप्रेर्यवस्तुषु ॥ १२५ ॥  
  
एककालभवेष्वेषु युगपत्कर्तृता मता ।   
  
क्रिया हि क्रमिका न कारकत्वं कुम्भकारादावपि युगपदनेकभोजनगमनादिक्रियासु कर्तृत्वसिद्धेरिति एषु मोच्यादिषु कार्येषु निमित्तभूतेषु भवविषया भगवतो युगपत्कर्तृता यतोऽतश्च ज्ञानमपि युगपदेव सिद्ध्यतीति न विरोधः ।  
  
अत एव तस्य त्रिकालामलज्ञानसिद्धिरित्याह-  
  
तच्च त्रिकालकं तेन यदित्थं वेत्ति शङ्करः ॥ १२६ ॥  
  
अनेनेदं कृतं कर्म देयं चास्येदृशं फलम् ।  
एवं हि सर्वकृत्येषु त्रिकालविषयं हि तत् ॥ १२७ ॥  
  
बोद्धव्यं नान्यथा शम्भोः स्यादितः कृतकृत्यता ।  
  
तदिदमुक्तं मुम्भकारो यथा वेत्ति इत्यादिना ।  
  
अत एव-  
  
प्रमाणं तच्च शैवाख्यं पशुमानविलक्षणम् ॥ १२८ ॥  
  
द्वारद्वारितया कृत्यं साक्षाच्चेष्टं तु तत्फलम् ।  
  
यथावस्थितं सर्वमेव वस्तु तेन प्रमीयतेऽतः पशुमानविलक्षणं तत् प्रमाणम् ।  
प्रयोजनं तु तस्येश्वरज्ञानस्य विद्येश्वरादिद्वारेण पञ्चविधजगत्कृत्यसम्पादनं साक्षाच्च विद्याविद्येश्वराद्यनुग्रह इति ।  
  
पशुप्रमाणस्यैताद्विलक्षणं स्वरूपमाह-  
  
सदाक्षलिङ्गवाक्यैश्च व्यक्तं ज्ञानं तु पौद्गलम् ॥ १२९ ॥  
  
प्रत्यक्षमनुमानं च शाब्दं चेत्युदितं क्रमात् ।  
  
इन्द्रियाद्युपायत्रयभेदात् प्रत्यक्षानुमानागमभेदेन त्रिविधं परिमितविषयं चेति ।  
  
अथ कथं तदेवोपायापेक्षं न पारमेशमित्याह-  
  
शैवं न व्यञ्जकापेक्षं ज्ञानमावृतिहानितः ॥ १३० ॥  
  
गुरुभिः पशुमानेभ्यो गीतं तेन विधर्मकम् ।  
  
मालादिपाशैरनावृतत्वात्पारमेशं नेन्द्रियाद्युपायापेक्षमर्थेषु प्रवर्तते- इति पशुप्रमाणविलक्षणमुक्तम् ।  
  
अत एव-  
  
न सन्देहविपर्यासरूपं तदनपेक्षणात् ॥ १३१ ॥  
  
ज्ञानमेतत्पशौ यस्माद् दृष्टं व्यञ्जकदोषतः ।  
  
पशुज्ञानवद् इन्द्रियाद्युपायानपेक्षणात् न तत् संश्लेषदोषैर्मिथ्यात्वाज्ञानसंशयैर्युज्यते- इति तद्विलक्षणम् ।  
  
नापि गृहीतग्राहित्वे स्मृतिरूपं तदित्याह-  
  
सर्वदैवोदितत्वाच्च स्मार्तं तदपि नो भवेत् ॥ १३२ ॥  
  
ग्राहकात्मनो ज्ञानस्य प्रथमकाण्ड एव नित्यत्वेनैकतया प्रतिपादितत्वादध्यवसायज्ञानस्यैव स्मृत्यादिभेदः सम्भवति- इत्यतोऽपि तद्विलक्षणम् ॥ १३२ ॥  
  
किमत इत्याह-  
  
इत्थं च मानरूपेण विहीनं मानमेव तत् ।  
  
अतश्च संशयादिरहितत्त्वे सति अर्थसाक्षात्कारात्मकत्वाद् इन्द्रियप्रत्यक्षवत् तदपि ईश्वरप्रत्यक्षं प्रमाणमेव ।  
  
अत्र परः-  
  
नन्वदेहस्य विज्ञानं न कर्तृत्वं च युक्तिमत् ॥ १३३ ॥  
  
शङ्करस्य यतः पुंसां देहादौ सति दृश्यते ।  
  
विज्ञानस्य देहाविनाभावो देहपारतन्त्र्यमस्मदादिषु सिद्धम्- इत्यर्थाद् देहाभावेन सह विरोधसिद्धेरदेहसर्वज्ञत्वं प्रयोगान्तरेणात्र निषिद्ध्यत इति अपौनरुक्त्यम् ।  
यदाह मण्डनो विधिविवेके-  
  
परतन्त्रं बहिर्मनः  
  
इति ॥  
  
एतत् प्रतिक्षिपति ।  
  
न युक्तिमच्छरीरादिनिषेधे मानमीरितम् ॥ १३४ ॥  
  
सर्वज्ञत्वादिसिद्धौ च महेशस्य यतः स्फुटम् ।  
  
नैतद् युक्तं यतो मध्यमकाण्डे कुलालसमतां पत्युः इत्यादिना तस्य शरीरादिप्रतिसिद्धम्, अत्र च सर्वज्ञत्वं प्रसाधितमिति अशरीरत्वसर्वज्ञत्वयोर्विरोधाभावात्, न सहावस्थानुपपत्तिरिति न विरुद्धोपलम्भोऽयं सर्वज्ञत्वाभावसाधनः ।  
  
ननु पारतन्त्र्यं बहिर्मनोदृष्टान्तसिद्धमित्याह-  
  
संरुद्धत्वाच्च तत्पुंसां व्यक्तौ देहाद्यपेक्षते ॥ १३५ ॥  
  
यदि यत्र मनोऽन्तःकरणमभिप्रेतं तद् व्यधिकरणासिद्धो हेतुः ।  
तस्य पारतन्त्र्यात् सर्वज्ञत्वस्य का अनुपपत्तिः, न हि मनोयोगात् तत्र सर्वज्ञत्वं पुरुष इव उपपद्यत इत्युक्तम् ।  
प्रातिभयोगिनां च पूर्वनयेनेन्द्रियानपेक्षया स्वातन्त्र्येणैव मनसो बाह्यार्थे प्रवृत्तिसिद्धेरनैकान्तिकश्च ।  
अथ मनो ग्राहकात्मैव विवक्षितम्, तदिन्द्रियादिपारतन्त्र्यम्, भवतां परमात्मादावदर्शनाद् अविद्यापरुद्धत्वेन सिद्धमितीश्वरे तद्भावात् तस्याप्यभाव इत्यदोषः ॥  
  
एवं सर्वकर्ताऽपि स एवेत्याह-  
  
मन्त्रमन्त्रेश्वरेभ्योऽपि महेशे महती क्रिया ॥ १३९ ॥  
  
मन्त्रमन्त्रेशानां सर्वज्ञत्वेऽपि मायाविषयसर्वकर्तृत्वयोगतः शुद्धेऽध्वनि कर्तृत्वासम्भवात्, नेश्वरवत् सर्वकर्तृत्वमिति तेभ्योऽपि विशिष्ट एव ॥ १३९ ॥  
  
किं च-  
  
मुक्तेभ्योऽपि विशिष्टोऽसौ स्वभावविमलत्वतः ।  
  
मुक्तशिवानां सर्वज्ञत्ववद् ईश्वरतुल्यसर्वकर्तृत्वयोगेऽप्यनादिसर्वज्ञत्वसर्वकर्तृत्वाभावात्, न तत्समत्वम् ॥  
  
न केवलमनादिरेव-  
  
विभुश्चासौ यतस्तस्य दृक्क्रियालक्षणो गुणः ॥ १४० ॥  
  
सर्वार्थगो विना नोयद् गुणिनो गुणसन्निधिः ।  
  
सर्वत्र तच्छक्तिकार्यस्य स्थित्याद्यनुग्रहात् तस्य दर्शनात् शक्तीनामिव तस्यापि व्यापकत्वं शक्तिमता विना शक्तेरसम्भवो यतः ॥  
  
किं च-  
  
नित्यश्च तं विना कालः कश्चित्सम्भाव्यते न यत् ॥ १४१ ॥  
  
न हि ईश्वररहितः कश्चित् काललवोऽपि सम्भावयितुं शक्यः तत्कार्यस्य स्थित्यादेरनुपपत्तितः संसारस्य आसमञ्जस्यप्रसङ्गातित्यविनश्वरेश्वरसिद्धिः ॥ १४१ ॥  
  
ननु तदैवान्यो भविष्यतीति प्रवाहनित्येश्वरवादिनः प्रतिक्षिपति-  
  
दृक्क्रियागुणवत्त्वाच्च कारणाभावतश्च सः ।  
  
नित्य इत्यनुवर्तते ।  
यो दृक्क्रियागुणयुक्तः स नित्यो यथा आत्मा, दृक्क्रियागुणयुक्तश्चेश्वरः तस्माद् अविनश्वरः ।  
यश्च अकारणः स नित्यो यथा आत्मादिः, अकारणश्च ईश्वरः प्रोक्तः ततोऽप्यविनश्वर इति न प्रवाहनित्येश्वरवादः ॥  
  
यदप्याहुः-  
  
जगच्च सृजतस्तस्य किं प्रयोजनमुच्यताम् ।  
प्रयोजनमनुद्दिश्य न मन्दोऽपि प्रवर्तते ॥  
एवमेव प्रवृत्तिश्चेच्चैतन्येनास्य किं भवेत् ॥  
इति ।  
  
तत्राप्याह-  
  
मलाद्यभावतस्तस्य चेष्टा न स्वात्मभूतये ॥ १४२ ॥  
  
युक्ता नापि स्वभोगाय सर्वज्ञत्वादियोगतः ।  
  
निर्मलत्वेन प्राप्तप्राप्तव्यस्य न तावत् तस्य पुरुषस्येव स्वात्मनो मोक्षार्था सर्वज्ञत्वाच्च नापि भोगार्था प्रवृत्तिरुपपद्यते भोगस्याज्ञानानुबन्धित्वेन सर्वज्ञेऽनुपपत्तेरुक्तत्वात् ॥  
  
नापि क्रीडार्थेत्याह-  
  
क्रीडार्था युज्यते चेष्टा सा नोक्तव्यतिरेकतः ॥ १४३ ॥  
  
वर्तते तन्निषेधेन तस्यास्तेन निषेधतः ।  
  
क्रीडाद्यर्थमपि न तस्य चेष्टा युज्यते तद्धेतुत्वेनोक्तस्य मलादेर्व्यतिरेकाद् अभावात्, मलादिहेतुका हि पुरुषेषु क्रीडा दृष्टेति मलादेस्तत्र निषेधादेव तस्या अपि निषेधः ।  
तदुक्तं भवद्भिरपि-  
  
क्रीडार्थायां प्रवृत्तौ तु विहन्येत कृतार्थता ।  
इति ॥  
  
इतश्च न तस्य स्वार्था क्रीडाद्यर्था वा चेष्टेत्याह-  
  
किं चेशे व्यापृते पुंसा भुक्तिर्मुक्तिश्च दृश्यते ॥ १४४ ॥  
  
चेष्टातः पुंस्फलायैव स्वाभाव्यात्तस्य गम्यते ।  
  
प्रागुक्तक्रमेण च मोक्षस्येश्वरव्यापारं विनानुपपत्तेः तस्य परार्थमेव चेष्टा परोपकारस्वाभाव्यादेव प्रतीयते नान्यतः ॥  
  
मुक्तेरीश्वरकर्तृत्वं प्रतिज्ञातं साधयितुं स्वरूपमाह-  
  
मुक्तिः परेशतुल्यत्वं मन्त्रमन्त्रेशता परा ॥ १४५ ॥  
  
सर्वज्ञत्वकर्तृत्वे स्वभावः पुरुषस्येत्युक्तम् ।  
अतस्तत्स्वरूपावाप्तिः परमेशतुल्यत्वं परा मुक्तिः ।  
अपरा तु वक्ष्यमाणमन्त्रमन्त्रेशतुल्यतेति ॥ १४५ ॥  
  
सा चेश्वरेण क्रियते, न तु ज्ञानमोक्षवादिनामिव पुरुषेणेत्याह-  
  
स्वयं करोत्यणुर्नैतां पाशरुद्धबलत्वतः ।  
  
ननु ज्योतिष्टोमाद्यनुष्ठानेन स्वर्गादिभोगवत् आत्मा ज्ञातव्यः इत्याद्यनुष्ठानात् पुरुष एव मोक्षं करिष्यतीति पाशरूद्धबलत्वस्य मोक्षकर्तृत्वेन सह विरोधासिद्धेरनैकान्तिकता ।  
कः पुनरत्र पाशोऽभिमतो भवताम् ।  
नन्वज्ञानमेव, तत् किं वस्तु, अवस्तु वा ।  
अवस्तुत्वे तस्य च शशविषाणादेरिव नित्यनिवृत्तत्वात् तन्निवर्तको ज्ञानानुष्ठानविधिरेषोऽनर्थक एव ।  
वस्तुत्वे यदि पुरुषस्वभाव एव ततो नित्यत्वव्यापकत्ववद् अनिवर्त्यत्वाद् अनिर्मोक्षः, व्यतिरेके त्वावारकस्वभावं चक्षुषः पटलादिवत् अज्ञानहेतुत्वाद् अज्ञानशब्दवाच्यं द्रव्यान्तरमेव तद् अभ्युपगन्तव्यम् ।  
द्रव्यस्य चवारकस्य तमसः पटलादेरिव ज्ञाननिवर्त्यस्वभावासिद्धेः पाशरुद्धबलत्वस्य मोक्षकर्तृत्वेन सह विरोधः सिद्ध इति नात्रानैकान्तिकतेति ॥  
  
तर्हि कृतप्रयोजनत्वात्पाशाः स्वयमेव पुरुषं मुञ्चन्तीति साङ्ख्याः ।  
यदाहुः-  
  
रङ्गस्य दर्शयित्वा निवर्तते नर्तकी यथा नृत्यात् ।  
पुरुषस्य तथात्मानं प्रकाश्यविनिवर्तते प्रकृतिः ॥  
इति ।  
  
अत्रापि आह-  
  
पाशा अपि न कुर्वन्ति यतस्ते तन्निरोधकाः ॥ १४६ ॥  
  
न चापि बन्धनं बध्यं विमुञ्चद्दृश्यते यतः ।  
  
नह्यत्यन्तपरिपाकात् कृतप्रयोजनत्वेन निश्चित्तोऽपि पटलादिः स्वयमावरकत्वेन वा निवृत्तिस्वभावः सिद्धो येन मोक्षेऽपि एतत् कल्प्यमानमुपपद्यते ॥  
  
यत एतत् तस्मात्-  
  
बलीयान् पशुपाशेभ्यस्तन्मोचकतया हरः ॥ १४७ ॥  
  
स एव मोचकस्तस्मात्सर्वस्माद्भवबन्धनात् ।  
  
चक्षुरादेः पटलादिनिवृत्ताविव पाशनिवृत्तौ ईश्वर एव हेतुः नान्यः ॥  
  
ननु शुक्तिरजतादिभ्रमेषु ज्ञानस्याज्ञाननिवृत्तौ पुंसां सामर्थ्यं सिद्धम्, अतो मोक्षोऽपि तथैव भविष्यतीत्याह-  
  
पुंसां सापेक्षशक्तीनां सदानावृतशक्तिकः ॥ १४८ ॥  
  
युज्यते शक्त्यभिव्यक्तौ नित्राणां भानुमानिव ।  
  
इह प्रथमकाण्डोक्तज्ञानवदज्ञानमपि द्विविधमध्यवसायात्मकमेव विषयसादृश्याविवेकेन शुक्तिकारजतादिषु विपरीतज्ञानात्मकमुत्पद्यत इति युक्तैव तस्य प्रतिपक्षभूतात् सम्यग् ज्ञानात् निवृत्तिः ।  
यत् पुनरनध्यवसायात्मकं तत् द्रव्यान्तराद् अन्धकारादेर्भवत् स्वहेतुविपक्षात् द्रव्यान्तरादेवादित्यादेर्निवृत्तिस्वभावं सिद्धं न प्रतिपक्षज्ञानात् ।  
अनध्यवसायात्मकं च पौरुषमज्ञानं सुषुप्तावस्थासु इह पूर्वं प्रतिपादितम्, अध्यवसायात्मनो बौद्धत्वात् ।  
अतस्तदपि स्वहेतुविपक्षभूताद् ईश्वरादेव वस्त्वन्तरात् निवृत्तिस्वभावमनुमीयत इति स एव मोक्षहेतुः सिद्ध्यति न त्वात्मानः, तज्ज्ञानस्य तत्र सामर्थ्यासिद्धेरित्यदोषः ॥  
  
कथं तर्हि आत्मा ज्ञातव्यः इत्याद्याः श्रुतयः इत्याह-  
  
एष्टव्यं चेदृशं तत्त्वं नान्यथा मुक्तिसम्भवः ॥ १४९ ॥  
  
ता अपि अत एवेश्वरप्रतिपत्तिकर्तव्यतानिष्ठा एवाभ्युपगन्तव्या इत्युक्तम्, अन्यथा मोक्षायोगात् ॥  
  
ननु वरममोक्षोऽस्तु नत्वीश्वर इत्यनिर्मोक्षवादिनः ।  
यदाहुः-  
  
अनादित्वाद् भवः पुंसां न कदाचिन्निवर्तते ।  
ततः सुखासुखप्राप्तिनिवृत्ती शास्त्रतः स्मृते ॥  
इति ।  
  
अत्रापि आह-  
  
भवितव्यं तया पुंसां सर्वावाप्त्यर्हता ध्रुवम् ।  
  
सर्वावरणनिवृत्तिस्वभावाः पुरुषा आवरणप्रकर्षापकर्षाभ्यां मूढाद्यवस्थासु अपकृष्टप्रकृष्टतत्स्वरूपोपलम्भात्, मेघावृतसवितृवद् इति नानिर्मोक्षोऽभ्युपगन्तुं युक्तः तन्नेश्वरासिद्धिः ।  
न च भवस्यानादित्वं कर्महेतुत्वात् ।  
यदुक्तम्-  
  
कर्मतश्च शरीराणि विषयाः करणानि च ।  
इति ॥  
  
न चागमविरुद्धोऽयं पक्ष इत्याह-  
  
ईशान्मोक्षोऽन्यथा नैव पुंसामेतान्निरूपितम् ॥ १५० ॥  
  
तथा च श्रीपौष्करे-  
  
न मोक्षं याति पुरुषः स्वसामर्थ्यात्कदाचन ।  
इति ।  
  
श्रीमद्दीक्षोत्तरेऽपि-  
  
शिवादेवात्मनां मोक्षः इति  
  
ईश्वरव्यापारात्मकत्वाच्च दीक्षायाः श्रीमत्स्वायम्भुवेऽपि निरूपितम्-  
  
दीक्षैव मोचयत्यूर्ध्वं शैवं धाम नयत्यसौ ।  
  
इति ॥ १५० ॥  
  
नन्वेवमपि देषाञ्चिदनिर्मोक्षदर्शनादीश्वरे रागद्वेषसम्भावनेत्याह-  
  
न रागो नापि च द्वेषस्तस्येत्येतच्च युक्तितः ।  
  
ईश्वरस्य रागद्वेषाद्यभाव इति निरूपितं मध्यकाण्ड एव इत्ययमपि न दोषः ॥  
  
न चापुरुषार्थभूतत्वाद् वैशेषिकादीनामिवायमपि मोक्षो न केनचिदाश्रीयत इत्याह-  
  
वाञ्छा चाणोः सदैवास्ति सर्वस्यैवोत्तमे पदे ॥ १५१ ॥  
  
अतस्तद्गीयमानं तु न कदाचिन्न मन्यते ।  
  
न हि सर्वबन्धनिवृत्त्या सर्वैश्वर्यप्राप्तौ कश्चित् निरभिलाषः सम्भवतीति ॥  
  
यद्येवमीश्वरस्य निरपेक्षित्वात् कथं न युगपत् सर्वेषां मुक्तिरित्याह-  
  
अण्वनुग्रहसामर्थ्यं सर्वथा चास्ति शङ्करे ॥ १५२ ॥  
  
तथापि युगपन्मुक्तिर्नाणूनां तेन दृश्यते ।  
  
कुत इत्याह-  
  
सृष्टौ योनेर्यथा कालं महेशानो व्यपेक्षते ॥ १५३ ॥  
  
प्रोत्सारणे तथा कालं मलस्यासावपेक्षते ।  
  
यथा हि मायातः सर्गनिमित्तं कर्मपरिपाककालापेक्षित्वेन भगवतो न युगपत् सर्वभोगप्रदत्वमित्युक्तं प्राक् ।  
एवं मोक्षनिमित्तं मलपरिपाकापेक्षित्वात्, न युगपत् सर्वेषां मोक्षप्रसङ्गो निरपेक्षित्वस्यैवासिद्धेः ॥  
  
अत्र पराभिप्रायमाह-  
  
अपरेऽपि स्वतन्त्रोऽसौ रोचन्ते ये यथा यदा ॥ १५४ ॥  
  
पुमांसस्तस्मै देवाय तेषां मुक्तिस्तदा तथा ।  
  
स्वतन्त्रो हि परमेश्वरः शक्तत्वेनान्यानपेक्षणात्, अन्यापेक्षायां तु सापेक्षमसमर्थं भवतीत्यसमर्थ एव ईश्वरः स्यात् ।  
अतो यो यथा परापरमुक्तसम्बन्धितया तस्मै रोचते तं तथैव योजयति, न तु मलपरिपाकादि अपेक्षते ॥  
  
एतत् प्रतिक्षिपति-  
  
पुनर्भवप्रसङ्गः स्यात्स्वातन्त्र्यादिति नो यतः ॥ १५५ ॥  
  
नैतत्, यतो मोक्ष इव संसारेऽपि कर्तव्येऽसौ स्वतन्त्र एव इति मुक्तस्यापि पुनः संसारं कुर्यात् ।  
दुष्कृतिनोऽपि स्वर्गं सुकृतिनश्च नरकमिति मोक्षशास्त्राणां सत्कर्मानुष्ठानानां चानर्थक्यात् लोकायत एव उपास्यो भवताम् ॥ १५५ ॥  
  
अथ तत्र कर्मविपाकापेक्षया नैष प्रसङ्ग इत्युच्यते, यद्येवम्-  
  
स्वभावस्तस्य नैतादृक् प्रमितः शङ्करस्य हि ।   
  
न तर्हि अनपेक्षस्वभावः सिद्धोऽसौ- इति भोगेऽपि कर्मविपाकमिव मोक्षे मलविपाकमपेक्षिष्यते- इति को विरोधः ।  
न च कर्माद्यपेक्षितैवास्वातन्त्र्यम्, अपि तु ईश्वरान्तरायत्तता ।  
सा च तस्य परमेश्वरत्वादेव नास्तीत्युक्तं मध्यमकाण्डे ॥  
  
किं चागमविरुद्धोऽयं पक्ष इत्याह-  
  
उक्तं च तेन तत्तुल्यः प्राप्नोति न भवान्तरम् ॥ १५६ ॥  
  
प्रतिपादयितुं शक्यं नापि मिथ्येति तद्वचः ।  
  
तथा हि श्रीमत्स्वायम्भुवादौ-  
  
अनाद्यशुद्धिशून्यत्वात् प्राप्नोति न भवान्तरम् ।  
  
इति यदुक्तं तत्स्वतन्त्रशक्तिपातपक्षे नोपपद्यते पुनर्भवप्रसङ्गस्य तत्रावश्यम्भावादित्युक्तं यतः ।  
न च पारमेश्वरं वचनमप्रमाणमित्युक्तं प्रागेव, ततः पुनर्भवप्रसङ्गसिद्धेर्न स्वतन्त्रः शक्तिपातोऽपि तु मलपरिपाकापेक्ष एवेति न युगपत् सर्वेषां मोक्षप्रसङ्गः ।  
यथा च मलपरिणतेरपि नैष प्रसङ्गः तथोक्तमाचार्येण तत्त्वत्रयनिर्णय एवेति तद् एवावधार्यम् ॥  
  
रूपान्तरेण स्वातन्त्र्यं शक्तिपातस्य समर्थयुतुमागमार्थमाक्षिपति-  
  
पत्या पुमर्थसिद्ध्यर्थं सृष्टा मन्त्राः सनायकाः ॥ १५७ ॥  
  
तेषामेकोऽपि तत्कर्तुं शक्नोति बहुभिस्तु किम् ।  
  
सप्तकोटिसङ्ख्याता मन्त्राः, अष्टौ अनन्तेशादयो मन्त्रेशा भगवता पुरुषार्थसिद्धये निर्मिता इति आगमार्थ एकेनैव तत्सिद्धेरयुक्त इति ॥  
  
एतत् प्रतिक्षिपति-  
  
अनुग्रहोऽपि सम्भूतिस्तेषां चानुग्रहादरः ॥ १५८ ॥  
  
कृत्ये नियोगः शैवोक्तो नोत्पत्तिः कृत्यसिद्धये ।  
  
बहूनां हि तदानीं तुल्ययोग्यतया आदरोऽनुग्राह्यमन्त्रमन्त्रेश्वरत्वेन युगपदनुग्रहो न तु अधिकारार्थमेवोत्पत्तिः- इति उत्पत्तौ तावन्न दोषः ।  
ननु अधिकारो भविष्यति ।  
न, अत एवात्र शक्तिपातस्य स्वातन्त्र्यासिद्धेरदोषः ।  
  
अत्र परः-  
  
नन्वनुग्रहतः शैवाज्जातास्तुल्यबलास्तु ते ॥ १५९ ॥  
  
प्रेर्यप्रेरकभावो हि तेषां तेन न युज्यते ।  
  
मन्त्रमन्त्रेश्वराणां परमेश्वरानुग्रहात् मुक्तात्मनामिव शिवसमानत्वमेवेति-  
  
तेऽधिकारं प्रकुर्वन्ति शिवेच्छाविधिचोदिताः ।  
  
इत्यादिश्रुतिविरोधस्तं परिहरति-  
  
सर्वज्ञानोदयस्तुल्यस्त्वाधिपत्यं विशिष्यते ॥ १६० ॥  
  
नाभिव्यक्तं हि तत्तादृक् तेषां यादृङ्महेश्वरे ।  
  
अत एव शिवेच्छाविधिचोदितत्त्वश्रुत्यन्यथानुपपत्त्या न तेषां मुक्तशिववत् क्रियाशक्त्यापि शिवसमत्वमभिव्यक्तमिति प्रतीयते, अपि तु सर्वज्ञानसंयुताः इति श्रुतेः ज्ञानशक्त्यैवेत्यविरोधः ॥  
  
अपि च-  
  
अधिकारो हि संस्कारस्तेषां चैवावधीयते ॥ १६१ ॥  
  
यतः कृताधिकारास्ते व्रजन्ति शिवतुल्यताम् ।  
  
यतः परमेश्वरेणासावधिकारात्मकः संस्कारस्तेषां सावधिरेव विहितः ।  
यच्छ्रूयते-  
  
अनन्तोपरमे तेषां महतां चक्रवर्तिनाम् ।  
विहितं सर्वकर्तृत्वं कारणं परमं पदम् ॥  
  
इति ततोऽपि न शिवसमानत्वम् ॥  
  
अत्र मतान्तरमाह-  
  
तुल्यत्वेऽप्यर्थनिष्पत्तिर्नान्यथेत्यपरे जगुः ॥ १६२ ॥  
  
शिष्या इव गुरोः शम्भोस्ते तच्चित्तनियोगिनः ।  
  
शिवतुल्यत्वेऽपि मन्त्रमन्त्रेश्वराणां तदीयाधिकारकारित्वं शिष्याणामिव भविष्यतीति केचित् ।  
तैस्तु दृष्टान्तेन साम्यमत्र चिन्त्यम्, शिष्याणां हि गुरुसाम्येऽपि तदीयनियोगाकरणात् प्रत्यवाययोग्यता, न तु तेषां शिवसमत्वं यतः ॥  
  
प्राक्शरीराभ्युपगमेनेश्वरस्य कारकत्वं प्रतिपादितम्, अधुना तत्प्रतिक्षेपेणाह-  
  
इच्छामात्रेण देवेशकृत्यकृन्न प्रयासतः ॥ १६३ ॥  
  
इच्छा च तस्य कृत्येषु न प्रतीघाटमश्नुते ।  
  
मात्रग्रहणमवधारणार्थम् ।  
इच्छयैवाव्याहतप्रसरया भगवतः कर्तृत्वं न शरीरकरणादिप्रयासेनेति तेषामभावोऽनुपयोगात् ॥  
  
ननु यः कर्ता नासौ शरीरादिप्रयासानपेक्षः अव्याहतेच्छो वा यथा देवदत्तादिः, कर्ता चेश्वरोऽतस्तथाभूत एवेति ।  
अत्रापि आह-  
  
प्रयासकरणात्पुंसामिच्छा व्याघातधर्मिणि ॥ १६४ ॥  
  
पशुत्वात्तच्च देवस्य निषिद्धं न्यायवर्त्मना ।  
  
सर्वज्ञत्वसर्वकर्तृत्वसद्भावेऽपि पुंसां मलावृतत्वात् कार्ये शरीराद्यपेक्षित्वमनीश्वरत्वं चेत्युक्तम् ।  
ईश्वरस्य तु तद्भावात् तयोरप्यभावः ॥  
  
ननु इच्छामात्रेण पुंसां कर्तृत्वमदृष्टमित्याह-  
  
स्तोभादिकर्मसंसिद्धिरिच्छामात्रेण दृश्यते ॥ १६५ ॥  
  
पुंसां प्रकृष्टमन्त्रादिस्वभावाविद्धचेतसाम् ।  
  
सिद्धमन्त्राणां हि विषादिस्तोभादिकार्यमिच्छामात्रेण पुरुषाणामपि दृश्यत एव ॥  
  
एतदेव दर्शयति-  
  
पशुर्बन्धनबन्धी स प्रभावातिशयाद्धि तत् ॥ १६६ ॥  
  
इच्छयैव करोतीशः कुर्यान्नेति किमद्भुतम् ।  
  
बन्धनानां विषादीनां बन्धः स्तोभादिः प्रागुक्तः स यस्यास्ति स पशुः कार्यकारणयुक्तः प्रागुक्त एव पुरुषो मन्त्रप्रभावातिशयादिच्छामात्रेण तं स्तोभादिकं करोति, न त्वीश्वरः तथाभूतप्रभावातिशय इत्याश्चर्यम् ॥  
  
यदपि आहुः केचित्-  
  
न चानिमित्तया युक्तमुत्पत्तुं हीश्वरेच्छया ।  
यद्वा तस्या निमित्तं वस्तद्भूतानां भविष्यति ॥  
इति ।  
  
तत्रापि आह-  
  
इच्छायाः कारकग्रामस्पृष्टाः केचित्प्रचक्षते ॥ १६७ ॥  
  
निमित्तं वस्तु मोच्यादि तज्ज्ञानं करणं त्विति ।  
  
मोच्योत्पाद्यादिवस्तुयोग्यतैवेच्छायाः समुत्पादे निमित्तमस्मदादौ तथैव सिद्धेः, करणं तु तद्विषयं कर्तुर्ज्ञानमितीश्वरेऽपि तथैवोपपत्तेर्न किञ्चिदेतत् ॥  
  
एकानेकविभेदोऽपि तस्या नाहेतुक इत्याह-  
  
एककालविनिष्पाद्येष्वेकरूपेषु वस्तुषु ॥ १६८ ॥  
  
एकैवेच्छा तथानेका कालरूपविभेदिषु ।  
  
स्थितिसंरक्षणादिविषयाकारभेदाभेदाभ्यां स्थित्यादावपि कालभेदाभेदाभ्यामस्या भेदाभेदाविति नाहेतुकौ ॥  
  
सा च क्रियाशक्तेर्नान्येत्याह-  
  
वामादिकः क्रियाशक्तेर्भेदो यः सोऽपि गम्यते ॥ १६९ ॥  
  
इच्छायाः सर्वकृत्यानि तयैवेशः करोति यत् ।  
  
यतः सर्वकार्येष्वस्मादादीनामपीच्छैवाविनाभाविनी कारकतया सिद्धेत्युक्तं मध्यमकाण्डे, ततः सैव क्रियाशक्तिर्वामादिभेदैर्भिन्ना भगवतः शास्त्रे प्रतिपादिता- इत्यवगन्तव्यं न ततोऽन्येति तस्या असिद्धेः ॥  
  
सा च निरवयवात्मस्वरूपाव्यतिरेकाद् आत्मरूपाया ज्ञानशक्तेरप्यभिन्नेति दृष्टान्तेन दर्शयति-  
  
गुरुभिः कमलाश्लिष्टा तथैवार्कस्य दीधितिः ॥ १७० ॥  
  
तत्प्रकाशं विकासं च करोतीति द्विधोच्यते ।  
तथैव शक्तिरेकैव संश्लेषादिव वस्तुषु ॥ १७१ ॥  
  
विज्ञप्तिं तत्क्रियां चैव करोतीति द्विधोच्यते ।  
  
यथा हि सवितुर्दीधितिः कमलेष्वाश्लिष्टा प्रबोधप्रकाशौ विदधातीति द्विधोच्यते, तथैव भगवतः शक्तिर्वस्तुषु प्रकाशविकासौ विदधती द्विविधा- इति कार्यभेदात् भेदेन व्यपदिश्यते, न तु परमार्थतो भेदोऽस्याः स्यादिति ।  
  
तथैव-  
  
ज्ञेयाधिष्ठेयनिष्पाद्यभेदादेकापि भिद्यते ॥ १७२ ॥  
  
वामादिभिरनेकैस्तु भेदैः शक्तिर्न मुख्यतः ।  
  
ज्ञानशक्तेर्ज्ञेयभेदेनैव क्रियाशक्तेः कार्यभेदेन च भेद इत्युक्तं पुरुषपरीक्षायाम्, ततश्च वामादिभेदोऽपि तस्याः कार्यभेदोपाधिको न मुख्यत इति ।  
  
येनैवमिच्छैव क्रियाशक्तिः-  
  
प्रयासेन विनेशानः कृत्यकृत्तेन गीयते ॥ १७३ ॥  
  
तेन कारणेन स्वदेहस्पन्दादौ कुम्भकारादिरिवेश्वरोऽपि शरीरान्तरप्रयासानपेक्षतया जगति कर्ता प्रोक्तो नान्यथेति ॥ १७३ ॥  
  
अत्र परः-  
  
इच्छामात्रात्करोतीति नन्वेच्छा नास्य विद्यते ।  
  
युज्यते एतद् वक्तुम्, यदीच्छास्य सम्भवेत् ।  
सा तु मनोवृत्तित्वादस्य च कार्यकरणानभ्युपगमेन मनसोऽसम्भवात् न सम्भवतीति ।  
  
एतत् प्रतिक्षिपति-  
  
शक्तेः प्रवृत्तिः कृत्येषु विशिष्टा प्रोक्तलक्षणा ॥ १७४ ॥  
  
व्यापारः कारणस्येच्छा तन्नियोगाय चोच्यते ।  
  
नेच्छा मनोवृत्तिरपि तु कर्तुः क्रियाशक्तेः कार्याय प्रवृत्तिरिच्छा प्रोच्यते सर्वव्यापारेषु पूर्वभावित्वेनास्याः सिद्धत्वादित्युक्तम्, यतः शास्त्रेष्वपि ईश्वरस्य व्यापारतया व्यापारनियोगाय विद्येश्वरेषु चोच्यते ।  
यदुक्तम्-  
  
तेऽधिकारं प्रकुर्वन्ति शिवेच्छाविधिचोदिताः ।  
इति ।  
  
कथं तर्हि इच्छा मनोवृत्तिः साङ्ख्यादिभिर्गीयत इत्याह-  
  
तादृग्व्यापारसङ्गीता शक्तिरिच्छा क्वचिन्मता ॥ १७५ ॥  
  
यथा हि अध्यवसायादिना बुद्धिव्यापारेणोपोद्वलितत्वात्, ज्ञानशक्तिरेव बुद्धिबोध इत्युच्यते, न तु बुद्धेर्जडतया वस्तुतो बोधः सम्भवत्येवं क्रियाशक्तिरेवेच्छात्मिका मनोव्यापारेण मनोराज्याद्यवस्थासु सिद्धेनापूर्वनिर्माणात्मना अभिव्यज्यमानत्वात् मनोवृत्तिरिति क्वचित् साङ्ख्यादावुच्यते, न तु परमार्थतस्तस्यापूर्वनिर्माणशक्तिरुपपद्यते निर्माणस्येश्वररूपत्वेन जडेऽनुपपत्तेरिति ॥ १७५ ॥  
  
अस्मि।  
स्तु शास्त्रे-  
  
अर्थान्तरं विना कृत्यं कुर्वती च प्रगीयते ।  
  
मनोलक्षणार्थान्तरं विना ईश्वरस्य कार्यं कुर्वती इच्छा गीयते, सकलस्य तु मनोलक्षणार्थान्तरापेक्षयेति च शब्दार्थः ।  
  
उपसंहरति-  
  
एका सर्वार्थगा शक्तिर्भिन्ना चेच्छा न जातुचित् ॥ १७६ ॥  
  
एवं च ज्ञानक्रियात्मिका शक्तिरेकैव, नैव चेच्छा ततोऽन्येति सिद्धम् ॥ १७६ ॥  
  
ननु कार्यभेदादिच्छायायास्ततः शक्त्यन्तरत्वमस्तु, यद्वेष्यमाणानां प्रकाशरूपत्वेन सुखादिप्रकाशानामिव बोधात्मकत्वात् ज्ञानरूपत्वमेव, न क्रियाशक्तिरूपतेत्याशङ्क्याह-  
  
शक्तानुक्तं यतोऽस्तीदं तेन नाधिककल्पना ।  
  
क्रियाशक्तिसिद्धिनिमित्तं यत् साधनमुक्तं तदेवेच्छायां यतोऽस्ति तेन कारणेन न ततोऽधिका काचिदिच्छा नापि ज्ञानरूपेति ।  
एतदुक्तं भवति- स्वदेह- स्पन्दादिक्रियाहेतुत्वेन स्वसंवेदनात्मकसाधनसिद्धा क्रियाशक्तिरिच्छैव, वस्तुतश्च  
  
पुत्रादेर्ज्ञानशक्त्यवभासितस्य ममेदं स्यात् इति आत्मसम्बन्धितानिर्माणस्वभावत्वान्न ज्ञानरूपा, अपि तु क्रियाशक्तिरेवेति ।  
तदिदमुक्तं मन्त्रवार्तिके-  
  
शाक्तस्य हि तन्मनसस्त्विच्छा ह्येषा क्रियाशक्तिः ।  
इति ।  
  
तदेवम्-  
  
इच्छामात्रेण देवेशः कृत्यकृन्न प्रयासतः ।  
  
इति सिद्धम् ॥  
  
ननु सिद्धसाधनमेतदित्याह-  
  
न चापि विमतिर्नास्ति सर्वस्यैषाप्रसिद्धितः ॥ १७७ ॥  
  
न हि मीमांसकबौद्धलौकायतिकानामेतत्सिद्धमिति, न सिद्धसाधनम् ॥ १७७ ॥  
  
तर्हि असिद्ध एवायं पक्ष इत्याह-  
  
तथापि विगतक्षान्ति ग्राह्यः पक्षो यथागमन् ।  
  
यद्यपि विषयतामयं पक्षो भवद्भिर्नीतस्तथापि विगतक्षान्ति, अक्षान्तिकं कृत्वास्मदुपदर्शितस्यात्र हेतोरत्यन्तं परीक्षां विधाय ग्राह्यो नोपरोधेनेति ।  
यदुक्तम्-  
  
परीक्ष्याक्षान्तिको ग्राह्यं मद्वचो न तु गौरवात् ।  
इति ॥  
  
ननु सिद्धसाधनमेतत् इति साङ्ख्याः, योगिनां सत्त्वात्मनः कर्मजैश्वर्यस्य तैरभ्युपगमात् ।  
यदुक्तम्-  
  
धर्मेण गमनमूर्ध्वं गमनमधस्ताद्भवत्यधर्मेण ।  
ऊर्ध्वं सत्त्वविशालस्तमोविशालश्च मूलतः सर्गः ।  
मध्ये रजोविशालो ब्रह्मादिस्तम्बपर्यन्तः ॥  
इति ॥  
  
अत्राप्याह-  
  
सर्वाधिपत्यमैश्वर्यं कर्माभावान्न धर्मजम् ॥ १७८ ॥  
  
अपास्तातिशयाच्छम्भोस्तेन स्वेच्छाविधाय्यसौ ।  
  
अन्यदेव तत् योगिनां परिमितमैश्वर्यं कर्मजत्वात्, क्षयातिशययुक्तं च तैरिष्यते ।  
अन्यदेव त्विदं सर्वार्थविषयमाद्यान्तरहितत्वेन प्रतिपादितत्वादकर्मजम्, इच्छामात्रकारकत्वेन प्रतिपादितमिति न सिद्धसाधनता ॥  
  
ननु ततोऽपि प्रकृष्टैश्वर्ययुक्तोऽन्यो भविष्यतीत्याह-  
  
स्वात्मैश्वर्यप्रभावेन तद्येनास्यातिशय्यते ॥ १७९ ॥  
  
महेश्वरः स एव स्यादयं न�वेश्वरस्तदा ।  
  
तर्हि स एव परमेश्वरोऽस्माभिरिष्यत इत्यदोषः ॥  
  
न च ततोऽप्यन्यो भविष्यतीत्यनवस्थेत्याह-  
  
परिमाणवदैश्वर्ये सर्वत्रातिशयान्वितम् ॥ १८० ॥  
  
क्वचिच्चातिशयापास्तं यत्र तत्स महेश्वरः ।  
  
योऽतिशयान्वितः स सम्भवत्वक्वचित्प्रकर्षपर्यन्तावस्थितिः, न तु अनवस्थायुक्तो यथा परमाणुतो महन्महत्त्वातिशययुक्तः क्वचिदेव स्थितः परममहत्त्वान्तः परिमाणः, अतिशयान्वितश्चायमैश्वर्यविशेष इति सोऽपि सम्भवत्क्वचित्प्रकर्षपर्यन्तावस्थितिर्यत्र तथाभूतः स एव परमेश्वर इति नानवस्था ।  
  
प्रकरणमुपसंहर्तुं प्रयोजनमस्यादावाह-  
  
एवं सर्वोत्तमं शम्भुं ज्ञात्वा सर्वफलप्रदम् ॥ १८१ ॥  
  
सदालोकयतः श्रेयः सद्यः सर्वं च नान्यतः ।  
  
एवमत्र प्रदर्शितसाधकबाधकप्रमाणसदसत्तानिश्चय- पूर्वं प्रोक्तनयेन दर्शनान्तरप्रसिद्धेभ्यः प्रकृतिपुरुषादिभ्यः ईश्वरेभ्यः सातिशयमीश्वरमत एव सर्वफलप्रदं ज्ञात्वा तमेव भावयतः तत एव दीक्षाक्रमेणाविलम्बतः परं श्रेयो मुक्तिः सिद्धिश्च भवतीति प्रयोजनसिद्धिरिति उक्तमस्माभिरन्यत्र-  
  
प्रणमत शिवनाथं शाश्वतं शर्महेतो- रितरविषयसेवादुर्ग्रहं प्रोञ्झ्य यत्नात् ।  
न स भवति भवेऽस्मिन्नापि भूतो न भावी तदितरनुतितो यः शर्मयुक्तः पुमान् स्यात् ॥  
  
इति ॥  
  
अधुना उपसंहरति-  
  
इत्थं सर्वपरीक्षां तु पुंस्परीक्षापुरस्सराम् ॥ १८२ ॥  
  
चकार मृदुबुद्धीनां हितायातिस्फुटामिमाम् ।  
सद्योज्योतिः समानो यं शिवेन गुरुसत्तमः ॥  
कृपयैवानुजग्राह ह्युग्रज्योतिर्गुणाकरः ॥ १८३ ॥  
  
एवं च प्रोक्तनयेनेश्वरपरीक्षाक्षिप्तैव नरपरीक्षेति तत्प्रयोजनेनैव सप्रयोजनेति सिद्धम् ॥ १८३ ॥  
  
दर्शनमात्राच्छ्रीमत्सद्योज्योतिस्तमो निहन्त्युग्रम् ।  
सततावलोकनेन तु सद्दृष्टीश्चन्द्र इव विवर्धयति ॥  
  
नरेश्वरपरीक्षणेऽतिगहनत्वतो नैव यद् गतिर्जगति गम्यते विततबुद्धिवेगिष्वपि ।  
इमं परहितेच्छया तु ननु रामकण्ठस्ततः कुतर्कतमसां नुदं विहितवान्प्रकाशं स्फुटम् ॥  
  
॥  
इति श्रीनारायणकण्ठसूनुभट्टरामकण्ठकृतौ नरेश्वरपरीक्षाप्रकाशे परदर्शनप्रसिद्धेश्वरप्रतिक्षेपाख्यं तृतीयं काण्डम् ॥ ३ ॥  
  
सम्पूर्णश्चायं नरेश्वरपरीक्षाप्रकाशः ॥  
  
  