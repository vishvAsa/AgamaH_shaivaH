+++
title = "०६ नैवेद्यविधिः"

+++
    
अथातः सम्प्रवक्ष्यामि नैवेद्यविधिमुत्तमम् ।  
भक्त्या वित्तानुसारेण नैवेद्यं तु प्रकल्पयेत् ॥ ८।१ ॥  
पत्रं पुष्पं फलं तोयमन्नपानाद्यमौषधम् ।  
अनिवेद्यं न भुञ्जीत भगवन्तं सदाशिवम् ॥ ८।२ ॥  
अपूपकाद्यं यद्द्रव्यं भोज्यं दत्वा शिवस्य तु ।  
वर्धते तस्य तद्धान्यं फलपुष्पादयस्तथा ॥ ८।३ ॥  
अदत्वा तु हरस्याथ भुक्तं तत्क्षीयते धनम् ।  
अल्पे महति वा तुल्यं फलमाढ्यदरिद्रयोः ॥ ८।४ ॥  
यथाशक्ति प्रकर्तव्यं भक्तिरेवात्र कारणम् ।  
दत्वा शिवस्य नैवेद्यं कल्याणं कारयेद्बुधः ॥ ८।५ ॥  
अदत्वा तु कृतं यत्तु कल्याणमशुभाय वै ।  
कल्याणं देवकल्याणे कृतं चापि विनश्यति ॥ ८।६ ॥  
तस्मान्महोत्सवे सूत्रारोपणे स्थापनादिके ।  
कल्याणं वर्जयेद्धीमान् चूडोद्वाहादिकं स्वकम् ॥ ८।७ ॥  
शालीनां तण्डुलं श्रेष्ठं यववेण्वादिमध्यमम् ।  
ब्रीहिणामवशिष्टानां तण्डुलन्त्वधमं भवेत् ॥ ८।८ ॥  
सिततण्डुलका ये च ते सर्वे शालयः स्मृताः ।  
इतरे ब्रीहयः प्रोक्ताः फलं तेषां पृथक् पृथक् ॥ ८।९ ॥  
हेमशाली महाशाली रत्नशाली तथैव च ।  
सितशाल्यतिरक्ता च सौगन्धिश्चोत्तमा मता ॥ ८।१० ॥  
    
(पृ० ४९)   
    
वैणवश्च तथा शेषशालयश्चैव माधुरी ।  
कुस्तुम्बरश्च नीवारो मध्यमाश्चेति कीर्तिताः ॥ ८।११ ॥  
बिडालव्रीहि सामान्यम् ईषत्कृष्णकषाष्टयः ।  
तथा वै सूकरीव्रीहिर्ह्रस्ववक्त्री च कन्यसा ॥ ८।१२ ॥  
एतेषां तण्डुला श्रेष्ठा नैवेद्याय प्रभोर्मताः ।  
यावन्तस्तण्डुलास्तत्र नैवेद्यपरिकल्पने ॥ ८।१३ ॥  
तावद्वर्षसहस्राणि शिवलोके महीयते ।  
विशोप्य सूर्यकिरणैर्व्रीह्यादींश्छुद्धभूतले ॥ ८।१४ ॥  
सम्प्रोक्ष्योलूखले व्रीहीन्निक्षिपेदस्त्रमन्त्रतः ।  
मुसलं हृदयेनैव हन्यात्सङ्गृह्य साधकः ॥ ८।१५ ॥  
त्रिधा च कुट्टनं कुर्यात्पञ्चधा नवधाऽथवा ।  
चातुर्वर्णोद्भवस्त्रीभिः पुरुषैर्वाऽथ घातयेत् ॥ ८।१६ ॥  
शूर्पादिकरणैस्तेषां तुषकम्ब्वादि वर्जयेत् ।  
द्विशतैः पञ्चविंशत्या व्रीहिभिः पूरितं तु यत् ॥ ८।१७ ॥  
शुक्तिमात्रमिति ज्ञेयं मानं तेनैव कल्पयेत् ।  
शुक्तिस्तलं प्रकूर्चञ्च प्रसृतिः कुडुपं तथा ॥ ८।१८ ॥  
तथा स्यादञ्जलिः प्रस्थः पात्रं चाढकशैवकौ ।  
द्रोणं खारी क्रमात्प्रोक्तं मानमेवं प्रकीर्तितम् ॥ ८।१९ ॥  
द्विगुञ्जं माषकं विद्याद्धरणं माषविंशतिः ।  
धरणाष्टौ पलञ्चैव पलं मुष्टिरिहोच्यते ॥ ८।२० ॥  
तच्चतुर्गुणितं प्रस्थं भवेत्पात्रादि पूर्ववत् ।  
भारं खारित्रयं प्रोक्तं मानमेवं प्रकीर्तितम् ॥ ८।२१ ॥  
नित्यं नैमित्तिकं काम्यं नैवेद्यं त्रिविधं भवेत् ।  
अष्टाङ्गेषु चतुर्वह्निकरेन्दुद्रोणनिर्मितम् ॥ ८।२२ ॥  
शिवाढकप्रमाणं तु नित्ये तु नवधा हविः ।  
तण्डुलैराढकाद्धीनैर्नैवेद्यं न प्रकल्पयेत् ॥ ८।२३ ॥  
चरुः प्रस्थद्वयं प्रोक्तं हविराढकमुच्यते ।  
प्रस्थं कुडुपसयुक्तं पैशाचाशनमुच्यते ॥ ८।२४ ॥  
सकलानां तु नैवेद्यं भवेत्प्रस्थद्वयाधिकम् ।  
आढकद्वयमारभ्य तद्वृद्ध्या नवसङ्ख्यया ॥ ८।२५ ॥  
नैमित्तिकं हविर्मानं लिङ्गेषु त्रिविधेषु च ।  
यावत् प्रार्थितमानं तु तावत्काम्यहविर्भवेत् ॥ ८।२६ ॥  
स्थाली प्रतिदिनं शुद्धा पक्षमासावसानिका ।  
श्रेष्ठमध्याधमास्तद्वद्विधिनाऽद्य विधीयते ॥ ८।२७ ॥  
सुवर्णतारताम्रादि पात्रं शुद्धलयान्विकम् ।  
नवमृद्भाण्डकं वाऽपि प्रतिसन्ध्यं प्रकल्पयेत् ॥ ८।२८ ॥  
प्रागुक्तविधिना पूर्वं स्नात्वाऽथ परिचारकाः ।  
शुक्लवस्त्रधराश्चैव शुक्लयज्ञोपवीतिनः ॥ ८।२९ ॥  
पवित्रपाणयः कुर्युश्चरुपाकं यथा तथा ।  
वस्त्रपूतैश्च तोयैश्च जलद्रोणीं प्रपूरयेत् ॥ ८।३० ॥  
पात्रशुद्धिं ततः कृत्वा क्षालयेत्तण्डुलान् हृदा ।  
जलेनैव तु षट्कृत्वः निष्पीड्य च मुहुर्मु?हुः ॥ ८।३१ ॥  
षडङ्गैः क्षालनं कृत्वा सद्येन प्रक्षिपेज्जले ।  
ज्ञात्वा तु युक्तितः सम्यक् अध्यर्धं जलमेव वा ॥ ८।३२ ॥  
स्थालीं मध्यमयीं ध्यात्वा दर्भान् कण्ठे तु बन्धयेत् ।  
पलिप्ते गोमयाद्यैस्तु प्रोक्षितेऽत्र महानसे ॥ ८।३३ ॥  
धर्माधर्मभुजां चुल्लीं तण्डुलेनार्चयेद्धृदा ।  
उद्धृत्य वामदेवेन रोपयेद्धृदयेन तु ॥ ८।३४ ॥  
विन्यस्याग्निमघोरेण अस्त्रेणाग्निं प्रदीपयेत् ।  
पिपीलिकादिसञ्जुष्टः कोटरक्रिमिसं?युतैः ॥ ८।३५ ॥  
विस्फुलिङ्गयुतैश्चापि काष्ठैरग्निं न दीपयेत् ।  
धूमगन्धमतिक्लिन्नमतिपक्वञ्च शीतलम् ॥ ८।३६ ॥  
केशकीटाप बद्धं च त्यजेत् पर्युषितं तथा ।  
एवमुक्तं तु शुद्धान्नं पायसं त्वधुनोच्यते ॥ ८।३७ ॥  
तण्डुलाद्द्विगुणं क्षीरं मुद्गं स्यात्तण्डुलार्धकम् ।  
अलामेऽर्धं तदर्धं वा शेषं तोयैः प्रपूरयेत् ॥ ८।३८ ॥  
    
(पृ० ५०)   
    
पाचितं पायसं प्रोक्तं गुलान्नमधुनोच्यते ।  
पायसं पूर्ववत् कृत्वा चतुर्भागं गुलं क्षिपेत् ॥ ८।३९ ॥  
गुलार्धं प्रक्षिपेदाज्यं तस्यार्धं वा तदर्धकम् ।  
कदलीफलसंयुक्तं गुलान्नमिति कीर्तितम् ॥ ८।४० ॥  
तण्डुलार्धं तिलं ज्ञेयं कृसरान्नं प्रशस्यते ।  
अलाभेऽर्धं तदर्धं वा मुद्गान्नमधुनोच्यते ॥ ८।४१ ॥  
तण्डुलार्धं तदर्धं वा मुद्गं मुद्गान्नमुच्यते ।  
एतेषामपि सर्वेषां यथालाभमथापि वा ॥ ८।४२ ॥  
मरीचं रजनीयुक्तं जीरकं सर्षपं तथा ।  
आलोड्य पाचितं ह्येतत् हरिद्रान्नं प्रकीर्तितम् ॥ ८।४३ ॥  
हविषां लक्षणं प्रोक्तं प्रवक्ष्याम्युपदंशकान् ।  
मुद्गमाषकुलुत्थांश्च शिम्बा निष्पावमेव च ॥ ८।४४ ॥  
राजमाषाढकीं चैव वितुषं सतुषं तथा ।  
कुश्माण्डं पनसालाबु कालिङ्गं बृहतीद्वयम् ॥ ८।४५ ॥  
त्रपुषं कर्करीं चैव सतुषं वितुषं तथा ।  
कदली कारवी व्याघ्री आम्रमुर्वारुकं तथा ॥ ८।४६ ॥  
वल्लीमूलं तथा कन्दं मूलमन्यत्र संयुतम् ।  
एकैकमुपदंशानां प्रस्थस्यैकपलं भवेत् ॥ ८।४७ ॥  
प्रत्यग्राणि पवित्राणि सर्वदोषोज्झितानि हि ।  
घृष्टं घृतेन संयुक्तं नालिकेरफलादिभिः ॥ ८।४८ ॥  
मरीचजीरकाद्यैस्तु संस्कृतं तत्प्रशस्यते ।  
लवणाज्ययुतानि स्युरुपदंशानि तानि हि ॥ ८।४९ ॥  
आम्लसंस्कारयुक्तानि मरीचादियुतानि च ।  
विंशत्पलं स्याल्लवणं प्रस्थं प्रस्थं समीरितम् ॥ ८।५० ॥  
त्रिचतुर्थांशमानेन मरीचः परिकीर्तितः ।  
सर्पिषो द्विगुणं मानं मरीचात्तु प्रशस्यते ॥ ८।५१ ॥  
कलांशो मुद्गभिन्नस्तु तदर्धं वा तु तण्डुलान् ।  
मुद्गभिन्नं समं प्रोक्तमधिकं गुणमेव वा ॥ ८।५२ ॥  
कल्कसंस्कारयुक्तानि मरीचादियुतानि च ।  
सिद्धार्थकल्कयुक्तानि रसवन्ति च पाचयेत् ॥ ८।५३ ॥  
तान्येवापूपखण्डैश्च संस्कृतानि च कानिचित् ।  
कुलुत्थधान्यचूर्णं च मरीचं पेषितं क्रमात् ॥ ८।५४ ॥  
निक्षिप्य मथिते श्लक्ष्णं पाचयेन्मृदुवह्निना ।  
गुलेन सह संयोज्य रसवन्ति फलानि च ॥ ८।५५ ॥  
एवं तु पाचयेत् सूपमन्यदेवंविधं तु यत् ।  
विविधानि च पूपानि योग्यद्रव्यैः कृतानि च ॥ ८।५६ ॥  
शङ्खध्वनिसमायुक्तं छत्रदीपादिसंयुतम् ।  
नैवेद्यमुपदंशाद्यं सुसिद्धमवतारयेत् ॥ ८।५७ ॥  
प्रलिप्ते भूतले शुद्धे पञ्चचूर्णैरलङ्कृते ।  
तप्ताभिघारमाज्येन पवित्रैः परिकल्पयेत् ॥ ८।५८ ॥  
शीताभिधारमङ्गैस्तु घृतेनैवाहुतित्रयम् ।  
पात्राणि शोधयेत्तोयैर्स्त्रिपुण्डं परिकल्पयेत् ॥ ८।५९ ॥  
त्रिपाद्युपरि विन्यस्य शुद्धवस्त्रावृतानि च ।  
शङ्खध्वनिसमायुक्तं छत्रदीपादिसंयुतम् ॥ ८।६० ॥  
निरुद्धावृतकक्ष्यास्थजने मार्गेऽम्भसा क्षिपेत् ।  
पात्रण्युद्धृत्य सर्वाणि विन्यसेन्मुखमण्डपे ॥ ८।६१ ॥  
पानीयमप्यनेनैव स्थानात् सङ्ग्राहयेत् क्रमात् ।  
करणाध्यायसंसिद्धलक्षणैर्लक्षितेषु च ॥ ८।६२ ॥  
स्थलिकादिषु वा शुद्धकदलीपत्रकादिषु ।  
न्यस्तेषु शुद्धवस्त्रोर्ध्वे दर्व्या लक्षणयुक्तया ॥ ८।६३ ॥  
न्यसेत् सम्पूर्णचन्द्राभमोमिति त्र्यक्षरं जपेत् ।  
उपदंशानि सर्वाणि नैवेद्योपरि विन्यसेत् ॥ ८।६४ ॥  
प्रत्यग्रगोघृतं खण्डशर्करारसवत्फलम् ।  
बालचूतफलञ्चापि दध्यादिकमनिन्दितम् ॥ ८।६५ ॥  
शिवाग्रे मण्डपे शुद्धे शुभ्रवस्त्रादिविस्तृते ।  
त्रिपाद्युपरि विन्यस्य स्थलिकादिगतं हविः ॥ ८।६६ ॥  
सम्प्रोक्ष्य हृदयेनैव शोधयित्वा तु हेतिना ।  
अमृतीकृत्य गोस्तन्या नैवेद्ये कुसुमं न्यसेत् ॥ ८।६७ ॥  
निवेद्य दक्षिणे हस्ते दद्यात् पानीयमुत्तमम् ।  
अन्तरावृतिसंस्थानां देवानां तु पृथक् पृथक् ॥ ८।६८ ॥  
कृत्वा हविश्चतुर्थांशमूर्ध्वांशं तु शिवाय च ।  
तदधस्त्वग्निकार्यार्थमधस्ताद्बलिकर्मणे ॥ ८।६९ ॥  
यदंशं पात्रसंश्लिष्टं पूजकाय प्रदापयेत् ।  
अग्निकार्यावशिष्टं च बलिशिष्टं च यद्धविः ॥ ८।७० ॥  
तत्सर्वं पूजकायैव प्रोक्तमत्र यथाऽधुना ।  
नैवेद्यं तु प्रदातव्यं मनसा तदसम्भवे ॥ ८।७१ ॥  
बाह्यावरणदेवानां नैवेद्यं स्यात् पृथक् पृथक् ।  
अभावे वलिदानं स्याद्द्वाराध्यक्षपुरः सरम् ॥ ८।७२ ॥  
तद्बाह्ये भूतपीठेषु दिग्विदिक्स्थापितेषु च ।  
रुद्रेभ्यः पूर्वतो दद्यान्मातृभ्यो दक्षिणे तथा ॥ ८।७३ ॥  
गणेभ्यः पश्चिमे भागे यक्षेभ्यश्चोत्तरे बलिम् ।  
ग्रहेभ्यश्च तथैशान्यामसुरेभ्योऽग्निगोचरे ॥ ८।७४ ॥  
पालाश्यां पलभक्षेभ्यो नागेभ्यो वायुगोचरे ।  
नक्षत्रराशिवर्गेभ्यस्तथा विश्वगणाय च ॥ ८।७५ ॥  
ऐशान्यां बलिदानं स्यात् तत्रैव क्षेत्रपालिने ।  
वायुवारुणदिग्भागे क्षेत्रपालबलिं क्षिपेत् ॥ ८।७६ ॥  
एतेष्वष्टसु पीठेषु दिक्पालानां बलिं तु वा ।  
प्रथमं द्वारपालानां भूतानां स्याद् द्वितीयकम् ॥ ८।७७ ॥  
वृषादिबलिपीठान्तं दद्यादावरणक्रमात् ।  
अष्ट द्विषट् द्विरष्टौ हि द्वात्रिंशत्परिचारकाः ॥ ८।७८ ॥  
अन्तर्हारादिशालस्था दद्यात् तेषां पृथक् पृथक् ।  
गणेशं तत्र सम्पूज्य सोपचारं विशेषतः ॥ ८।७९ ॥  
सम्भवे सति सर्वेषाम् उपचारार्चनं भवेत् ।  
ततः पूर्वस्थिते पीठे बलिं दद्याद्विशेषतः ॥ ८।८० ॥  
यक्षराक्षसपैशाचभूतगन्धर्वकिन्नराः ।  
पितृदानवनागाश्च ब्रह्माद्यैशानमन्तकम् ॥ ८।८१ ॥  
प्रणवादिचतुर्थ्यन्तं स्वनामपदमध्यगम् ।  
स्वाहान्तं बलिनिर्देशं सर्वेभ्य इति योजयेत् ॥ ८।८२ ॥  
बलिदानसमायुक्तं दद्याद्भूतबलिं ततः ।  
सर्वदिग्द्वारसम्पन्ने त्रिद्व्येकाशावकाशके ॥ ८।८३ ॥  
इन्द्रादीशानपर्यन्तं बलिं दद्यात् स्वकर्मसु ।  
ततो गर्भगृहं गत्वा दद्यादाचमनीयकम् ॥ ८।८४ ॥  
निर्माल्यं तु समानीय चण्डेशाय निवेदयेत् ।  
येन निर्मलतां याति निर्माल्यमिति कीर्त्यते ॥ ८।८५ ॥  
चण्डस्याचमनं दद्यान्निर्माल्यं तु विसर्जयेत् ।  
अगाधेऽम्भसि वाऽग्नौ वा गवां वाऽपि निवेदयेत् ॥ ८।८६ ॥  
कायस्य मलबन्धत्वान्निर्माल्यं तु न भोजयेत् ।  
अग्निकार्यं ततः कुर्यात्कुण्डसंस्कारपूर्वकम् ॥ ८।८७ ॥  
    
॥ इति कामिकाख्ये महातन्त्रे नैवेद्यविधिः षष्ठः पटलः ॥  
    
    
    
    
