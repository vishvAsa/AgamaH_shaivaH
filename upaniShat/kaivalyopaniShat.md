---
title: कैवल्योपनिषत्

---
  
 कैवल्योपनिषत्   
  



<details open><summary>विश्वास-प्रस्तुतिः</summary>

कैवल्योपनिषद्-वेद्यं  
कैवल्यानन्द-तुन्दिलम् ।  
कैवल्य-गिरि-जा-रामं  
स्व-मात्रं कलये ऽन्वहम् ॥  
</details>

<details><summary>मूलम्</summary>

कैवल्योपनिषद्वेद्यं कैवल्यानन्दतुन्दिलम् ।  
कैवल्यगिरिजारामं स्वमात्रं कलयेऽन्वहम् ॥  
</details>
  
ॐ सहनाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
ॐ अथाश्वलायनो  
भगवन्तं परमेष्ठिनम् उपसमेत्योवाच ।  



<details open><summary>विश्वास-प्रस्तुतिः</summary>

**अधीहि** भगवन् ब्रह्म-विद्यां वरिष्ठां  
सदा सद्भिः सेव्यमानां निगूढाम् ।  
यथा ऽचिरात् सर्व-पापं व्यपोह्य  
परात् परं पुरुषं **याति** विद्वान् ॥ १॥  
</details>

<details><summary>मूलम्</summary>

अधीहि भगवन्ब्रह्मविद्यां वरिष्ठां सदा सद्भिः सेव्यमानां निगूढाम् ।  
यथाऽचिरात्सर्वपापं व्यपोह्य परात्परं पुरुषं याति विद्वान् ॥ १॥  
</details>


<details open><summary>विश्वास-प्रस्तुतिः</summary>

तस्मै स होवाच पितामहश् च  
"श्रद्धा-भक्ति-ध्यान-योगाद् अवैहि" ॥ २॥  
</details>

<details><summary>मूलम्</summary>

तस्मै स होवाच पितामहश्च श्रद्धाभक्तिध्यानयोगादवैहि ॥ २॥  
</details>


<details open><summary>विश्वास-प्रस्तुतिः</summary>

न कर्मणा न प्रजया धनेन  
त्यागेनैके **अमृतत्वम् आनशुः** ।  
परेण नाकं निहितं गुहायां  
**विभ्राजते**, यद् यतयो **विशन्ति** ॥ ३॥  
</details>

<details><summary>मूलम्</summary>

न कर्मणा न प्रजया धनेन त्यागेनैके अमृतत्वमानशुः ।  
परेण नाकं निहितं गुहायां विभ्राजते यद्यतयो विशन्ति ॥ ३॥  
</details>


<details open><summary>विश्वास-प्रस्तुतिः</summary>

वेदान्त-विज्ञान-सुनिश्चितार्थाः  
सन्न्यास-योगाद् यतयः शुद्ध-सत्त्वाः ।  
ते ब्रह्म-लोकेषु परान्त-काले  
परामृताः **परिमुच्यन्ति** सर्वे ॥ ४॥  
</details>

<details><summary>मूलम्</summary>

वेदान्तविज्ञानसुनिश्चितार्थाः सन्न्यासयोगाद्यतयः शुद्धसत्त्वाः ।  
ते ब्रह्मलोकेषु परान्तकाले परामृताः परिमुच्यन्ति सर्वे ॥ ४॥  
</details>


<details open><summary>विश्वास-प्रस्तुतिः</summary>

विविक्त-देशे च सुखासन-स्थः  
शुचिः सम-ग्रीव-शिरः-शरीरः ।  
अन्त्याश्रम-स्थः सकलेन्द्रियाणि  
**निरुध्य** भक्त्या स्वगुरुं **प्रणम्य** ॥ ५॥  
</details>

<details><summary>मूलम्</summary>

विविक्तदेशे च सुखासनस्थः शुचिः समग्रीवशिरःशरीरः ।  
अन्त्याश्रमस्थः सकलेन्द्रियाणि निरुध्य भक्त्या स्वगुरुं प्रणम्य ॥ ५॥  
</details>


<details open><summary>विश्वास-प्रस्तुतिः</summary>

हृत्-पुण्डरीकं विरजं विशुद्धं  
**विचिन्त्य** मध्ये विशदं विशोकम् ।  
अचिन्त्यम् अव्यक्तम् अनन्तरूपं  
शिवं प्रशान्तम् अमृतं ब्रह्म-योनिम् ॥ ६॥  
</details>

<details><summary>मूलम्</summary>

हृत्पुण्डरीकं विरजं विशुद्धं विचिन्त्य मध्ये विशदं विशोकम् ।  
अचिन्त्यमव्यक्तमनन्तरूपं शिवं प्रशान्तममृतं ब्रह्मयोनिम् ॥ ६॥  
</details>


<details open><summary>विश्वास-प्रस्तुतिः</summary>

तम् आदि-मध्यान्त-विहीनम् एकं  
विभुं चिद्-आनन्दम् अरूपम् अद्भुतम् ।  
उमा-सहायं परमेश्वरं प्रभुं  
त्रिलोचनं नील-कण्ठं प्रशान्तम् ।  
**ध्यात्वा** मुनिर् **गच्छति** भूत-योनिं  
समस्त-साक्षिं तमसः परस्तात् ॥ ७॥  
</details>

<details><summary>मूलम्</summary>

तमादिमध्यान्तविहीनमेकं विभुं चिदानन्दमरूपमद्भुतम् । var तथादि  
उमासहायं परमेश्वरं प्रभुं त्रिलोचनं नीलकण्ठं प्रशान्तम् ।  
ध्यात्वा मुनिर्गच्छति भूतयोनिं समस्तसाक्षिं तमसः परस्तात् ॥ ७॥  
</details>


<details open><summary>विश्वास-प्रस्तुतिः</summary>

स ब्रह्मा स शिवः सेन्द्रः  
सोऽक्षरः परमः स्वराट् ।  
स एव विष्णुः स प्राणः  
स कालोऽग्निः स चन्द्रमाः ॥ ८॥  
</details>

<details><summary>मूलम्</summary>

स ब्रह्मा स शिवः सेन्द्रः सोऽक्षरः परमः स्वराट् ।  
स एव विष्णुः स प्राणः स कालोऽग्निः स चन्द्रमाः ॥ ८॥  
</details>


<details open><summary>विश्वास-प्रस्तुतिः</summary>

स एव सर्वं यद् भूतं  
यच् च भव्यं सनातनम् ।  
**ज्ञात्वा** तं मृत्युम् **अत्येति**  
नान्यः पन्था विमुक्तये ॥ ९॥  
</details>

<details><summary>मूलम्</summary>

स एव सर्वं यद्भूतं यच्च भव्यं सनातनम् ।  
ज्ञात्वा तं मृत्युमत्येति नान्यः पन्था विमुक्तये ॥ ९॥  
</details>


<details open><summary>विश्वास-प्रस्तुतिः</summary>

सर्व-भूत-स्थम् आत्मानं  
सर्व-भूतानि चात्मनि ।  
**सम्पश्यन्** ब्रह्म परमं  
**याति** नान्येन हेतुना ॥ १०॥  
</details>

<details><summary>मूलम्</summary>

सर्वभूतस्थमात्मानं सर्वभूतानि चात्मनि ।  
सम्पश्यन्ब्रह्म परमं याति नान्येन हेतुना ॥ १०॥  
</details>


<details open><summary>विश्वास-प्रस्तुतिः</summary>

आत्मानम् अरणिं **कृत्वा**  
प्रणवं चोत्तरारणिम् ।  
ज्ञान-निर्मथनाभ्यासात्  
पापं **दहति** पण्डितः ॥ ११॥ var पाशं   
</details>

<details><summary>मूलम्</summary>

आत्मानमरणिं कृत्वा प्रणवं चोत्तरारणिम् ।  
ज्ञाननिर्मथनाभ्यासात्पापं दहति पण्डितः ॥ ११॥ var पाशं  
</details>


<details open><summary>विश्वास-प्रस्तुतिः</summary>

स एव माया-परिमोहितात्मा  
शरीरम् **आस्थाय करोति** सर्वम् ।  
स्त्र्य्-अन्न-पानादि-विचित्र-भोगैः  
स एव जाग्रत्-परितृप्तिम् **एति** ॥ १२॥
</details>

<details><summary>मूलम्</summary>

स एव मायापरिमोहितात्मा शरीरमास्थाय करोति सर्वम् ।  
स्त्र्यन्नपानादिविचित्रभोगैः स एव जाग्रत्परितृप्तिमेति ॥ १२॥
</details>


<details open><summary>विश्वास-प्रस्तुतिः</summary>

स्वप्ने स जीवः सुखदुःखभोक्ता स्वमायया कल्पितजीवलोके ।  
सुषुप्तिकाले सकले विलीने तमोऽभिभूतः सुखरूपमेति ॥ १३॥  
</details>

<details><summary>मूलम्</summary>

स्वप्ने स जीवः सुखदुःखभोक्ता स्वमायया कल्पितजीवलोके ।  
सुषुप्तिकाले सकले विलीने तमोऽभिभूतः सुखरूपमेति ॥ १३॥  
</details>


<details open><summary>विश्वास-प्रस्तुतिः</summary>

पुनश्च जन्मान्तरकर्मयोगात्स एव जीवः स्वपिति प्रबुद्धः ।  
पुरत्रये क्रीडति यश्च जीवस्ततस्तु जातं सकलं विचित्रम् ।  
आधारमानन्दमखण्डबोधं यस्मिँल्लयं याति पुरत्रयं च ॥ १४॥  
</details>

<details><summary>मूलम्</summary>

पुनश्च जन्मान्तरकर्मयोगात्स एव जीवः स्वपिति प्रबुद्धः ।  
पुरत्रये क्रीडति यश्च जीवस्ततस्तु जातं सकलं विचित्रम् ।  
आधारमानन्दमखण्डबोधं यस्मिँल्लयं याति पुरत्रयं च ॥ १४॥  
</details>


<details open><summary>विश्वास-प्रस्तुतिः</summary>

एतस्माज्जायते प्राणो मनः सर्वेन्द्रियाणि च ।  
खं वायुर्ज्योतिरापश्च पृथ्वी विश्वस्य धारिणी ॥ १५॥  
</details>

<details><summary>मूलम्</summary>

एतस्माज्जायते प्राणो मनः सर्वेन्द्रियाणि च ।  
खं वायुर्ज्योतिरापश्च पृथ्वी विश्वस्य धारिणी ॥ १५॥  
</details>


<details open><summary>विश्वास-प्रस्तुतिः</summary>

यत्परं ब्रह्म सर्वात्मा विश्वस्यायतनं महत् ।  
सूक्ष्मात्सूक्ष्मतरं नित्यं तत्त्वमेव त्वमेव तत् ॥ १६॥  
</details>

<details><summary>मूलम्</summary>

यत्परं ब्रह्म सर्वात्मा विश्वस्यायतनं महत् ।  
सूक्ष्मात्सूक्ष्मतरं नित्यं तत्त्वमेव त्वमेव तत् ॥ १६॥  
</details>


<details open><summary>विश्वास-प्रस्तुतिः</summary>

जाग्रत्स्वप्नसुषुप्त्यादिप्रपञ्चं यत्प्रकाशते ।  
तद्ब्रह्माहमिति ज्ञात्वा सर्वबन्धैः प्रमुच्यते ॥ १७॥  
</details>

<details><summary>मूलम्</summary>

जाग्रत्स्वप्नसुषुप्त्यादिप्रपञ्चं यत्प्रकाशते ।  
तद्ब्रह्माहमिति ज्ञात्वा सर्वबन्धैः प्रमुच्यते ॥ १७॥  
</details>


<details open><summary>विश्वास-प्रस्तुतिः</summary>

त्रिषु धामसु यद्भोग्यं भोक्ता भोगश्च यद्भवेत् ।  
तेभ्यो विलक्षणः साक्षी चिन्मात्रोऽहं सदाशिवः ॥ १८॥  
</details>

<details><summary>मूलम्</summary>

त्रिषु धामसु यद्भोग्यं भोक्ता भोगश्च यद्भवेत् ।  
तेभ्यो विलक्षणः साक्षी चिन्मात्रोऽहं सदाशिवः ॥ १८॥  
</details>
  
मय्येव सकलं जातं मयि सर्वं प्रतिष्ठितम् ।  
मयि सर्वं लयं याति तद्ब्रह्माद्वयमस्म्यहम् ॥ १९॥  
  
॥ प्रथमः खण्डः ॥ १॥  
  
अणोरणीयानहमेव तद्वन्महानहं विश्वमहं विचित्रम् ।  
पुरातनोऽहं पुरुषोऽहमीशो हिरण्मयोऽहं शिवरूपमस्मि ॥ २०॥  
  
अपाणिपादोऽहमचिन्त्यशक्तिः पश्याम्यचक्षुः स शृणोम्यकर्णः ।  
अहं विजानामि विविक्तरूपो न चास्ति वेत्ता मम चित्सदाऽहम् ॥ २१  
वेदैरनेकैरहमेव वेद्यो वेदान्तकृद्वेदविदेव चाहम् ।  
न पुण्यपापे मम नास्ति नाशो न जन्म देहेन्द्रियबुद्धिरस्ति ॥ २२॥  
  
न भूमिरापो न च वह्निरस्ति न चानिलो मेऽस्ति न चाम्बरं च ।  
एवं विदित्वा परमात्मरूपं गुहाशयं निष्कलमद्वितीयम् ॥ २३  
समस्तसाक्षिं सदसद्विहीनं प्रयाति शुद्धं परमात्मरूपम् ॥  
  
यः शतरुद्रियमधीते सोऽग्निपूतो भवति सुरापानात्पूतो भवति  
स ब्रह्महत्यायाः पूतो भवति स सुवर्णस्तेयात्पूतो भवति  
स कृत्याकृत्यात्पूतो भवति तस्मादविमुक्तमाश्रितो  
भवत्यत्याश्रमी सर्वदा सकृद्वा जपेत् ॥  
  
अनेन ज्ञानमाप्नोति संसारार्णवनाशनम् । तस्मादेवं  
विदित्वैनं कैवल्यं पदमश्नुते कैवल्यं पदमश्नुत इति ॥ २४॥  
  
द्वितीयः खण्डः ॥ २॥  
  
ॐ सहनाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
इत्यथर्ववेदीया कैवल्योपनिषत्समाप्ता ॥  
